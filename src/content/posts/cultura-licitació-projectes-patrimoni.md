---
title: L'Ajuntament licita la redacció dels projectes per a la posada en valor del seu patrimoni historicoartístic
author: Carlos Castillo
date: 20/02/2025
tags: cultura
---

## Les Termes Romanes de Mura i la Muralla Medieval de la Vila Vella seran els enclavaments on es realitzaran les inversions

L'Ajuntament ha licitat els treballs de redacció del projecte tècnic i de direcció d'obres per a l'execució de les actuacions de millora del patrimoni històric de la ciutat, concretament per a les Termes Romanes de Mura i la Muralla Medieval de la Vila Vella, que es duran a terme amb motiu de la concessió d'una **subvenció de 2,7 milions d'euros**, inclosa en el Programa de Millora Dinamització del Patrimoni Històric amb ús turístic.

La regidora de Patrimoni Històric, **Reme Tordera**, ha manifestat que l'objectiu “és materialitzar en breu la redacció d'estos treballs per a poder demanar les corresponents autoritzacions a la Generalitat Valenciana i poder licitar les obres com més prompte millor, ja que els mateixos seran finançats amb fons europeus”.

De fet, amb la finalitat d'anar avançant en la supervisió de les actuacions a realitzar, s'ha programat una visita la pròxima setmana per part de la **Direcció General de Cultura** a la localitat de Llíria, per a veure, entre altres, estos dos projectes que ara estan en fase de licitació, amb la finalitat que en la seua redacció es puguen incorporar les indicacions tècniques que puguen realitzar els servicis de la Direcció General de Patrimoni.

Des de l'àrea de Patrimoni Històric es pretén tindre finalitzats els projectes per al primer semestre de 2025, per a poder aprovar-los i, una vegada aconseguides les autoritzacions, licitar les obres. Per a l'alcalde de la localitat, **Joanma Miguel**, “este és el punt de partida d'una de les majors intervencions que es realitzaran en el patrimoni històric de Llíria, ja que des de la rehabilitació de l'església de la Sang a mitjans dels 90, no s'han realitzat intervencions ni inversions d'este calat”.

D'esta manera, ha apuntat el primer edil, “la intervenció per a la dinamització del patrimoni amb ús turístic d'estos espais declarats Bé d'Interés Cultural, comportarà una millora substancial de la Vila Vella i del Santuari Oracular i Termes Romanes de Mura. Al que cal afegir els beneficis que comportarà a tots els nivells en el municipi, com l'accessibilitat i condicionament de les zones d'actuació i la recuperació a nivell històric del conjunt monumental, que permetrà una millor comprensió i atracció turística d'estos enclavaments únics i singulars per als visitants que puguen vindre a la ciutat”.

![Imatge de les Termes](/assets/continguts/recursos/20250224-Termas-romanas-Mura.jpg "Imatge de les Termes")
 

