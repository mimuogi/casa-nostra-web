---  
title: La falla de l’Avinguda dels Furs presenta les seues Falleres Majors 2026 al Teatre de la Unió Musical  
author: Sibilino  
date: 01/02/2026  
tags: noticia  
---

El passat **dissabte 24** de gener, el **Falla Avinguda dels Furs** va celebrar l’acte de presentació de les seues **Falleres Majors 2026** en una gala plena d’emoció i sentiment.

**Fiorella**, Fallera Major, i **Pilar**, Fallera Major Infantil, van ser proclamades oficialment davant d’un teatre ple de familiars, amistats i membres de la comissió, que no van deixar d’aplaudir durant tota la cerimònia.

En el seu parlament, **Fiorella** va destacar: _"Va ser un dia molt important, jo crec que és el millor dia de les falles. Com a Fallera Major és un dia molt emotiu, i jo el vaig viure molt feliç amb la meua família, amb la fallera major infantil i sobretot amb Juanjo que em va ajudar un muntó, sense oblidar-me per descomptat de la meua comissió"_. A més, va assegurar que pensa viure intensament l’exercici: _"És un moment irrepetible. És el moment de disfrutar al màxim cada acte i cada passacarrer"._

**Pilar**, per la seua part, també va expressar la seua emoció: _"Molta il·lusió perquè un dia així no tornarà a passar. El vàrem viure amb moltíssima alegria i tenim unes expectatives molt bones, açò sols es viu una volta en la vida"._

La gala va comptar amb l’actuació del **grup de dansa Al-Hilal** i amb la interpretació musical **d’Analía Bueti**, qui va protagonitzar un dels moments més especials de la vesprada. Tal com es va destacar durant l’acte, la cantant —familiar de la Fallera Major— va regalar _"Un moment ple d’ànima i sensibilitat. Una veu que naix de terres argentines i que hui s’ha entrellaçat amb la nostra festa, recordant-nos que la música no coneix fronteres i que la fusió de cultures també es pot viure des de l’afecte, el respecte i la convivència"_. Un instant íntim i sincer que, segons es va subratllar, quedarà guardat en el record de la comissió.

Amb este acte, l’Avinguda dels Furs inicia oficialment un nou exercici faller que es preveu intens i carregat d’il·lusió, amb la mirada posada en unes Falles 2026 que prometen ser inoblidables.