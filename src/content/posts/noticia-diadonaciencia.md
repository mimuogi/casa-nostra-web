---
title: La Regidoria d'Igualtat ofereix jocs educatius i una exposició sobre dones i ciència a la comunitat escolar
author: Carlos Castillo
date: 12/02/2026
tags: cultura
---

## Se suma així a la celebració del Dia Internacional de la Dona i la Xiqueta en la Ciència 2026


L’Ajuntament, a través de la Regidoria d'Igualtat, ha reafirmat hui el seu compromís amb la promoció de la igualtat de gènere i el foment de les vocacions científiques entre les xiquetes i jóvens, amb motiu del Dia Internacional de la Dona i la Xiqueta en la Ciència que es commemora en este 11 de febrer.

Amb esta finalitat, el consistori ha impulsat una nova iniciativa educativa dirigida als centres escolars del municipi, que inclou la creació d'un conjunt de quatre jocs didàctics i una exposició divulgativa sota el lema “Dones i Ciència: són inspiració”. Este material està pensat per a visibilitzar el paper de les dones en la història científica, tant a escala local com universal, i per a despertar l'interés per les disciplines STEM en edats primerenques.

Els quatre jocs dissenyats per a esta campanya estan plantejats per a facilitar un aprenentatge actiu sobre dones rellevants en la ciència i potenciar la participació i la reflexió a través de l'oci.

La mostra i els jocs estan visitant de manera itinerant els centres educatius de Llíria durant este mes de febrer. Esta ruta permetrà que tot l'alumnat de Primària tinga accés al material, promovent una experiència educativa comuna i reforçant la presència de referents femenins en l'imaginari científic dels col·legis.

Amb esta acció, Llíria consolida la seua línia de treball en favor de la igualtat d'oportunitats i la visibilització de les aportacions de les dones en tots els àmbits del coneixement.

La regidora d'Igualtat, Reme Tordera, ha destacat que “és essencial que les xiquetes cresquen amb referents científics femenins i que el sistema educatiu integre dinàmiques que fomenten la curiositat, el pensament crític i l'autoestima professional de les futures generacions”.

