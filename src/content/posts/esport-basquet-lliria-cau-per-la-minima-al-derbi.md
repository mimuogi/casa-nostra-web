---
title: El Godella frena la ratxa del Llíria en un derbi d’infart
author: Sibilino
date: 14/12/2024
tags: esport
---
 
## El C.E.B. Llíria cau per la mínima al derbi 

El duel entre el **C.E.B. Llíria** i el **C.B. L’Horta Godella** arribava marcat per dues dinàmiques positives que auguraven un partit de màxima intensitat. Els **edetans** afrontaven l’encontre després de sumar **nou victòries consecutives** i volien prolongar la seua espectacular ratxa, mentre que els de **Godella** aterraven al **Pla de l’Arc** amb **tres triomfs seguits** i la confiança d’un equip en clara progressió. A més, es tracta d'un derbi valencià, carregat d’història i rivalitat, fet que va augmentar encara més l’emoció en un partit que va complir totes les expectatives.

El **C.E.B. Llíria** no va poder prolongar la seua ratxa triomfal i va caure davant el **C.B. L'Horta Godella** en un duel vibrant, carregat d’alternances i emoció fins a l’última possessió. Amb un marcador ajustat de **79-81**, els edetans van lluitar fins al final, però un triple fallat per **Alejandro Rivas** en l'última jugada va deixar escapar una victòria que semblava improbable.

El primer quart va estar marcat per un intens duel entre **Kandulu** i **Olaizola**. Ambdós pivots van imposar la seua presència sota la cistella, mostrant caràcter i lluita en cada rebot a la pintura. Els de **Víctor Rubio** van eixir enlairats amb un espectacular **8-0** inicial, com ja és tradició en els últims partits. No obstant això, després d’un temps mort visitant, la dinàmica va pegar un gir de **180 graus**. El **Godella** va començar a jugar amb molta més serietat, aprofitant la figura **d'Olaizola** en situacions de _pick & roll_, on va traure a relluir la seua qualitat i va castigar constantment la defensa local. Aquest ajust els va permetre recuperar el control del joc i tancar el període amb un avantatge de **17-21**.

A partir d’ací, el partit es va convertir en una muntanya russa. El **Llíria** va funcionar a ratxes, alternant moments brillants amb fases d’errades defensives i percentatges baixos en el tir. Aquesta irregularitat va contrastar amb el joc més sòlid i metòdic del **Godella**, que va saber treure petroli dels rebots ofensius i anotar amb cistelles carregades de suspens. Al descans, els visitants guanyaven per **33-40**, amb els edetans encara buscant el seu ritme.

La segona meitat va començar amb una clara reacció dels de Camp de Túria. Liderats per **Josep Pérez**, que no havia sumat cap punt fins al descans, el **Llíria** va elevar la seua intensitat i va trobar l'equilibri necessari per retallar distàncies. Amb una defensa més agressiva i un atac més fluid, van signar un tercer quart esplèndid amb un parcial de **26-23**, posant-se a només **quatre punts**.

Quan el partit es va endinsar en el tram decisiu, el Godella va trobar en **Clarke**, dorsal 1, el seu jugador clau en moments de tensió. Amb un gran encert en situacions limit i una sang freda envidiable, **Clarke** va ser el factor diferencial en el desenllaç. Tot i això, el **Llíria** no va abaixar els braços i va arribar a tenir l’oportunitat de capgirar el resultat en l’última jugada. Amb el temps esgotant-se, **Alejandro Rivas** va llançar un triple des de la cantonada que hauria donat la victòria als locals, però el tir va tocar l'anella i va eixir rebutjat.

Tot i la derrota, cal destacar el treball dels menys habituals com poden ser **Chema Torres** i **Hannibal Salomon**, que van mantenir l'equip viu fins al final. També el gran esforç de **Kandulu**, que com ja és habitual va tornar a brillar tant en atac com en defensa.

Amb aquesta derrota, el **Llíria** perd la inmbatibilitat a casa a l'ultim partit que disputarà com a local en 2024. L’infern groc i negre tornarà a rugir al **Pla de L'Arc** l'any que ve on els edetans buscaran recuperar el camí de la victòria davant el **Ibersol CB Tarragona**, el **dissabte 4** de gener a les **18.30 h**.

## Acompanya a l'equip a Benicarló! 🚍

El primer equip del **C.E.B. Llíria** jugarà el seu **últim partit de l’any** el **dissabte 21 de desembre** a les **19:30 h** contra el **Maderas Sorlí Benicarló**. El club ha facilitat als seus aficionats un desplaçament en autobús que eixirà a les 17:00h i tornarà en finalitzar el partit.
Pots reservar la teua plaça contactant al telèfon **666 09 15 34** per un preu de **25€**

No et quedes sense viure el comiat a l'any de l'ascens i dona suport als nostres jugadors! 💛🖤


