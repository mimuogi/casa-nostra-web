---
title: Més de 1.300 escolars participen en el projecte educatiu Innov@cant
author: Carlos Castillo
date: 24/05/2025
tags: cultura
---

## Han actuat al costat de la Banda UDP amb la cantata “Mans menudes, grans accions”


Llíria ha tornat a acollir el concert del projecte **Innov@cant** del curs 2024-2025. Un cor format per més de **1.300 escolars**, acompanyats la **Banda UDP Llíria-Camp de Túria-Serrans** dirigida per **Antonio Alapont**, van oferir el passat dia 9 al pavelló Pla de l’Arc la cantata “Mans menudes, grans accions” de **Mario Roig i Jordi Pla**. Aquesta cantata es va realitzar en dues sessions, una al matí per als alumnes i mestres de diferents escoles, i una segona actuació a les 19.00 hores oberta a tot el públic.

Ha participat alumnat de 3r, 4t i 5é de Primària de centres educatius de tres comarques diferents: **CEIP Sant Miquel, CEIP Sant Vicent i CIEM Unió Musical (Llíria); CEIP Luis Vives (Benaguasil); CEIP Lloma del Mas (Bétera); CRA Baix Túria (Bugarra, Gestalgar i Domeño); CEIP La Pau (Casinos); CEIP L’Olivera, CEIP El Garbí, CEIP Montealegre i CEIP Verge del Carme (l'Eliana); CEIP Castillo del Real (Marines); CRA Alt Carraixet (Olocau i Gátova); CEIP El Parque, CEIP Torre de Paterna i CEE Francisco Esteve (Paterna); CEIP El Campés i CEIP Lluís Vives (la Pobla de Vallbona); CEIP Camp de Túria (Riba-roja); CEIP 8 d’Abril i CEIP La Sabina (San Antonio de Benagéber); CEIP Sant Josep (Serra); i CEIP Horta Major (Vilamarxant)**.

Este projecte està promogut per la Direcció General d'Innovació i Inclusió Educativa i el CEFIRE artístic-expressiu, amb la col·laboració de la Regidoria d'Educació de l'Ajuntament Llíria.

L'alcalde **Joanma Miguel** i l’edila d'Educació, **Juani García**, al costat d'altres representants municipals del nostre municipi, així com nombrosos regidors i alcaldes d'altres poblacions, han assistit a la cantata per a donar el seu suport a aquest projecte educatiu i poder escoltar als alumnes dels seus pobles.

Una activitat que ha permet una jornada de convivència entre escolars de diferents poblacions, sent també una trobada intergeneracional amb els músics de la Banda UDP. A més, l'obra triada enguany, “Mans menudes, grans accions”, tornava a tindre un missatge de conscienciació social per a cuidar el planeta, alienat amb els Objectius de Desenrotllament Sostenible.

![ Imagens de la cantata ](/assets/continguts/recursos/20250504-cantata.jpg "Imagens de la cantata ")