---  
title: Comencen les obres de millora de la carretera de Vilamarxant a Llíria  
author: Quique Monfort  
date: 22/05/2025  
tags: noticia  
---

Les tasques de condicionament de la **carretera CV-3706**, que connecta Llíria amb Benaguasil i la **CV-50**, ja estan en marxa gràcies a un conveni de col·laboració entre l'Ajuntament de Llíria i la Diputació de València. Aquest vial, amb una longitud d’uns 2,5 quilòmetres, suporta diàriament un elevat trànsit de vehicles, inclosos camions que accedeixen a la CV-50 en direcció a l’A-3.

El regidor de Mobilitat Sostenible, **Paco García**, ha detallat que les obres inclouen el reforç del ferm al llarg de tot el traçat, la construcció d’una nova rotonda a l’entrada del cementeri municipal i la millora dels accessos a zones d’aparcament i vies com la del Barranc de les Foies, que envolta part del nucli urbà.

La intervenció, amb un pressupost de 516.000 euros i una duració prevista de dos mesos, contempla diverses fases: neteja de cunetes, creació de noves interseccions, renovació de voreres i enllumenat a les zones urbanes, i reasfaltat amb reparació prèvia de la base.

Els treballs estan sent executats per una empresa constructora sota la direcció tècnica de l’ajuntament edetà, que també ha estat responsable de redactar el projecte i de gestionar la licitació. La Diputació de València, per la seua banda, supervisa l’actuació i finança la inversió.

La diputada provincial de Carreteres, Reme Mazzolari, juntament amb l’alcalde Joanma Miguel, Paco García i tècnics municipals**, va assistir a l’acte oficial de replanteig de l’obra, donant així inici als treballs sobre el terreny. Actualment ja s’estan fent les primeres actuacions de desbrossament i topografia.

Durant el desenvolupament de les obres es garantirà el trànsit rodat, encara que es podran produir regulacions puntuals o desviaments temporals en funció de les necessitats de cada fase.

Amb aquesta actuació, les institucions implicades busquen millorar la seguretat viària, renovar la infraestructura i garantir unes condicions òptimes per a les persones usuàries d’aquest important eix de comunicació intercomarcal.  
