---
title: Comença la Fira i Festes de Sant Miquel 2025 
author: Carlos Castillo
date: 14/09/2025
tags: cultura
---

## La programació de les celebracions patronals comptarà amb l'actuació estel·lar d'Efecto Pasillo i una variada oferta d'espectacles

Ja està ací la Fira i Festes de Sant Miquel! La Fira **“A mos redó”** inaugurara les festes i els principals actes de la programació de les celebracions patronals de Llíria es desenvoluparan del **18 al 30 de setembre**, continuant la primera setmana d'octubre amb algunes activitats.

El programa comptarà amb l'actuació estel·lar del conegut grup **Efecto Pasillo**. El concert, d'entrada lliure, serà el dissabte **27 de setembre a les 23.00 hores** en la plaça Major. A més, s'acompanyarà amb una oferta d'espectacles que inclou la funció familiar “La Fiesta de Mickey, el Musical” (21 setembre); la representació teatral a benefici de l'Associació de Familiars de Malalts d’Alzheimer de Llíria, “El agua de Valencia” (23 setembre); “Eurosinfónico Band Concert” amb la All Star Big Band (24 setembre); “Mágicos Ochenta” (25 setembre); i la gran nit de remember amb DJ José Coll (26 setembre).

**Agrupacions locals**
La regidora de Festes, **Mª José Llopis**, ha assenyalat que “hem preparat una programació molt variada, per a tots els públics, en la qual a més, com sempre, tindran un gran protagonisme les nostres societats musicals com a Ciutat Creativa de la UNESCO”.

En este sentit, la **Unió Musical i la Banda Primitiva** oferiran el tradicional Concert de les Bandes el dissabte 20 de setembre en la Plaça Major. En esta edició s'homenatjarà la directora valenciana **Beatriz Fernández Aucejo**.

Igualment, actuaran en les festes **l'Orquestra de Plectre “El Micalet”** (20 setembre), la **Banda UDP Llíria-Camp de Túria-Serrans** (21 setembre), **l'Agrupació Musical Edetana “Vicente Giménez”** (21 setembre), i el **Grup de Danses i Rondalla “El Tossal”** (22 setembre). De la mateixa manera, en la vespra de Sant Miquel, el 28 de setembre, la Unió Musical oferirà un concert molt especial acompanyada pels solistes **David Pastor** i **Javier Eguillor**.

D'altra banda, les celebracions inclouen també, entre altres actes, l'exposició **“Casanovas: una vida de pel·lícula”**, dedicada a este destacat músic, compositor i director, que es podrà visitar en Ca la Vila del **19 de setembre al 5 d'octubre**, o la **reobertura del Museu Arqueològic de Llíria** (24 setembre) després de les obres d'adequació de les instal·lacions.

**Actes religiosos**
Els actes religiosos, organitzats per la **Germandat de Sant Miquel**, marcaran la recta final de les festes, amb la popular i multitudinària “Baixà” de Sant Miquel (28 setembre) i la solemne processó interparroquial en el dia de la festivitat del patró de Llíria (29 setembre).

![ Portada del llibre de festes ](/assets/continguts/recursos/20250914-Portadallibre.jpg "Portada del llibre de festes")