---
title: Comença la VII edició del Festival de Patrimoni Històric i Música Antiga “eMe”
author: Carlos Castillo
date: 10/02/2025
tags: cultura
---

## Els concerts se celebraran del 21 al 23 de març a la basílica de l'Assumpció i l'església de la Sang

Visit Llíria ha organitzat la sèptima edició del Festival de Patrimoni Històric i Música Antiga de Llíria **“eMe, Early Music of Edeta”**. Este esdeveniment combina la música i el patrimoni com a elements vertebradors d'una ciutat mil·lenària i amb un valuós llegat de civilitzacions i cultura musical com és la capital del Camp de Túria.

L'edil de Turisme i Ciutat Creativa UNESCO, **Paco García**, ha anunciat que els concerts del festival “se celebraran en dos llocs patrimonials de la localitat que representen uns escenaris extraordinaris, com són l'Assumpció, recentment declarada basílica pel Papa Francesc, i el Monument Nacional i Bé d'Interés Cultural (BIC) de l'església de la Sang.

Els concerts es realitzaran el cap de setmana **del 21 al 23 de març**. El primer dia l’actuació serà a les 20.00 hores, i el dissabte i el diumenge a les 19.30 hores.

El programa “eMe, Early Music of Edeta” 2025 va des de la música medieval a la barroca, passant per la renaixentista. Les entrades per a totes les actuacions, al preu de 3 euros, es poden adquirir ja en l'App i web municipal.

La formació portuguesa Liz Consort actuarà el divendres 21 de març a la basílica de l'Assumpció. Esta agrupació oferirà un concert d'orgue, flauta i vocalista on ens portarà a descobrir diversos colors sonors i a fer un viatge en el temps. La riquesa tímbrica d'este grup fa que els concerts siguen únics, podent gaudir dels acords del majestuós orgue parroquial.

El dissabte 22 serà el torn del duo Tri-Ton, formació vinguda des de Jaén i especialitzada en la música antiga. Interpretarà magistralment una selecció de peces amb orgue i trompeta natural a l'església de la Sang que ressonaran amb melodies pròpies de l'època. Està formada per dos grans solistes, Alejandro Gómez i Alberto de las Heras, que oferiran este concert en un espai únic.

El grup Egeria, amb l'espectacle “Imperatrix Agatha”, tancarà la programació del Festival de Patrimoni Històric i Música Antiga de Llíria 2025, el diumenge 23 de març a la Sang. És un ensemble vocal femení que demostra que la música medieval no és cosa del passat. Amb el seu treball proposa trencar les barreres d'un repertori relegat a l'oblit i maltractat per la història per a redescobrir-lo i portar-lo al nostre context contemporani.

![Carteleria](/assets/continguts/recursos/20250310-cartell-eMe.jpg "Carteleria")





