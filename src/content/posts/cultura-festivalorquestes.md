---
title: Llíria presenta el Festival d'Orquestres ‘Llíria City of Music’ 
author: Carlos Castillo
date: 12/02/2026
tags: cultura
---

## Sis prestigioses orquestres de la Comunitat participaran en el festival


El teatre de la Unió Musical acollirà este dissabte a la vesprada el concert de presentació del Festival d'Orquestres ‘Llíria City of Music’. La Jove Orquestra de la Federació de Societats Musicals de la Comunitat Valenciana (FSMCV), dirigida pel mestre Cristóbal Soler, inaugurarà este esdeveniment que al llarg de 2026 atraurà a Llíria a les principals orquestres de la Comunitat Valenciana.

Este concert, d'entrada lliure fins a completar aforament, tindrà lloc a les 19.30 hores. En el seu programa consten obres de Ravel (Bolero), Koussevitzky (Concerto per a contrabaix), i Musorgski (Quadres d'una exposició).

El Festival d'Orquestres ‘Llíria City of Music’ és organitzat pel departament de Cultura de l'Ajuntament de Llíria i compta amb la direcció artística del propi mestre Soler, qui també dirigeix el prestigiós Concurs Internacional de Direcció d'Orquestra, ja amb tres edicions celebrades i una creixent acceptació.

“Llíria és sens dubte un dels grans epicentres de la música valenciana. Les grans orquestres de la nostra terra saben que tocar en esta ciutat és fer-ho davant un públic exigent i molt apassionat, amb una tradició de més de dos segles. És un gran repte per als músics. Hem aconseguit reunir per a este Festival a sis meravelloses orquestres dirigides per magnífics directors, amb un programa que entusiasmarà al públic”, assegura Cristóbal Soler.

En esta ocasió, el lema del festival és ‘2000 anys de patrimoni, formació i excel·lència’, al·ludint tant al patrimoni històric i cultural que atresora Llíria com al patrimoni immaterial que és la música valenciana.

Aquest Festival s'emmarca dins d'un recorregut musical que conjuga precisament la formació i la recerca de l'excel·lència, distintius pels quals la capital edetana és reconeguda com a Ciutat Creativa de la Música. Des que Llíria fora així distingida per la UNESCO en 2019, sota el paraigua del concurs bianual que selecciona a les majors promeses de la batuta en l'àmbit mundial, s'han organitzat diferents fòrums i festivals. En esta ocasió es produeix una simbiosi perfecta, ja que un dels grans triomfadors del concurs de 2025 tornarà a Llíria per a dirigir un concert.

“El Concurs de Direcció suposa un gran repte organitzatiu que requereix molta preparació i esforç -comenta la regidora de Cultura, Mª José Llopis- tant per part de l'Ajuntament com dels aspirants. Per això el celebrem cada dos anys. No obstant això, volem que el seu impuls continue viu cada any. Per això, en este 2026 en què no hi haurà certamen hem organitzat este Festival que manté la seua vocació formativa, amb dues jóvens orquestres i amb un dels directors guanyadors, que ha sigut convidat a dirigir un dels concerts. Tenim moltes ganes de tornar a veure a Daniel Ros amb la batuta a Llíria”.

Ros, guanyador del premi especial AESDO en el Concurs de Direcció de l'any passat, dirigirà el 5 de juny a la Basílica de l'Assumpció a l'Orquestra ‘Llíria City of Music’. El programa de concerts del festival el continuarà l'Orquestra Simfònica ADDA, que actuarà el 13 de juny en el teatre de la Unió Musical. El 2 de juliol, l'Orquestra de València actuarà al teatre de la Banda Primitiva. El 10 de juliol, també al teatre de la Primitiva, serà el torn de l'Orquestra de la Comunitat Valenciana. I tancarà el festival, el 17 de juliol, la Jove Orquestra de la Generalitat Valenciana en la Unió.