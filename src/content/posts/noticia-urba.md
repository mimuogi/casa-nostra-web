---
title:La regidoria d'urbanitzacions fa balanç d'una dècada d'inversions i millores a les urbanitzacions del municipi
author: Carlos Castillo
date: 05/02/2026
tags: noticia
---

## Nou clavegueram, enllumenat públic, aigua potable, transport públic i finalització de PAI's, entre altres actuacions per a dotar de nous servicis a la ciutadania que viu en estes zones residencials, són part del treball del qual és va fer balanç el passat dilluns


La regidora d'Urbanitzacions, Mª Cruz García, va presentar el passat dilluns el que en les seues paraules és un balanç “molt positiu dels últims deu anys de treball i inversions a les urbanitzacions del municipi de Llíria, un període marcat per la transformació urbana d'estes zones amb actuacions en infraestructures, servicis bàsics i espais públics, amb l'objectiu de millorar la qualitat de vida del veïnat”.

Durant esta dècada, ha afegit la regidora, “s'ha avançat en l'adaptació del Pla General d'Ordenació Urbana (PGOU) per a millorar les instal·lacions auxiliars i tancaments de parcel·les, així com s'han impulsat projectes clau per a millorar els accessos i les infraestructures, com les actuacions executades al Prat i Puig-i-Lis (prop de 500 000 euros), la repavimentació a Jardí de Lauro, el nou Camí de la Contienda entre Vall de Llíria, Edeta i Xelardo-Xelvaneta (201 mil euros), així com un projecte pilot d'enllumenat solar a parades de bus i punts de recollida selectiva”.

A més, també va mencionat les intervencions en diverses urbanitzacions com a Pitillo 50, Caramello, Montaragó i Camp de Llíria per a l'adequació de vials. També s'ha apostat per un nou servici de recollida de residus sòlids urbans, i està previst per a 2026 l'augment de contenidors selectius previst, la regularització de la recollida de poda i una reducció del 13% de la taxa de residus, dins del nou contracte global de neteja i residus valorat en 17 milions d'euros.

En matèria de mobilitat i servicis, s'ha posat en marxa un nou servici de bus a demanda (TAD), amb una inversió de 2 milions d'euros, la instal·lació de noves marquesines i una renovació de la senyalística a les urbanitzacions. A més, està prevista l'execució d'obres de pavimentació i enllumenat públic a Jardí de Lauro per a finalitzar el PAI, així com pous filtrants en El Secanet per a millorar el drenatge.

Quant a les infraestructures bàsiques, Mª Cruz García ha afirmat que “s'han impulsat noves conduccions generals d'aigua potable en la zona nord-oest, amb una inversió d'1 milió d'euros, i s'està tramitant un conveni en l’EPSAR per a portar avant els col·lectors generals de sanejament per valor de 2,4 milions d'euros a les urbanitzacions del Caramello, Sant Gerard, Safareig i Regalón."

En l'àmbit de l'enllumenat públic, s'ha fet el canvi a tecnologia LED a les urbanitzacions Montejarque, Xelardo, Vall de Llíria, Edeta, Verger de Sant Miquel i Puig-i-Lis, així com la renovació i ampliació de fanals a Sant Gerard, per fer un sistema lumínic més eficient i sostenible.

Actualment, diverses zones residencials ja han finalitzat els seus processos d'urbanització, com Verger de Sant Miquel, Edeta, Xelardo i Puig-i-Lis, mentre que unes altres com La Sima es troben en fases finals o pendents de tràmits concrets. També s'han desenvolupat projectes de clavegueram mitjançant contribucions especials en zones com Sant Vicent, Monteblanco i breu en la Xelvaneta.

De cara al futur, la regidoria ha mencionat que té planificat avançar en nous projectes estratègics, com la reurbanització i dotació de clavegueram a tot l'entorn de Sant Vicent que compta amb col·lectors generals.

La regidora destaca que les urbanitzacions “són un barri més de la nostra ciutat” i subratlla que este treball sostingut “reflecteix un compromís ferm amb la modernització, l'equitat territorial i la millora contínua dels servicis públics per a tot el veïnat”.