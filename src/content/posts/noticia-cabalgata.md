---
title: Més de 300 persones participaran en la cavalcada dels Reis Mags de Llíria
author: Carlos Castillo 
date: 02/01/2026
tags: noticia
---

## Enguany s'ha modificat el recorregut per les obres a la plaça Major


Més de 300 persones acompanyaran a Melcior, Gaspar i Baltasar en la cavalcada dels Reis Mags de Llíria que se celebrarà dilluns que ve 5 de gener. La desfilada festiva eixirà a les 17.30 hores des del centre Multiús i finalitzarà enguany al pàrquing de La Cultural a causa de les obres a la plaça Major.

La comitiva, formada per carrosses, grups d'animació, ball i música, repartirà, al llarg del recorregut, 1.200 quilos de caramels i 10.000 de monedes de xocolate.

L'acte, organitzat per la Regidoria de Festes de Llíria, comptarà amb la col·laboració de l'Arxiconfraria de la Cort de Maria, la Confraria de la Mare de Déu del Remei i de la Santíssima Trinitat, la Parròquia de Maria Mare, les bandes juvenils de la Primitiva i de la Unió Musical, la Penya Arre, el grup de dansa Al-Hilal, el Grup de Danses “El Tossal”, el club de patinatge Llíria, tres grups d'animació, així com la Junta Local Fallera junt amb les comissions de la localitat Plaça Pedralba, Avinguda dels Furs, Alpelic, i Pla de l’Arc.

**Recorregut modificat**
Les obres a la plaça Major han obligat a modificar el recorregut habitual que serà el següent enguany: C/ Pla de l’Arc, C/ Sant Vicent Ferrer, C/ Duc de Llíria, C/ Sant Miquel, P/ General Santes, C/ Metge Miguel Perez, C/ Abriat Cantó, C/ Camí Ample, i pàrquing de La Cultural.

Estarà prohibit l'estacionament en estes vies, excepte al carrer Pla de l’Arc, des de tres hores abans de l'inici de l'acte.

D'altra banda, davant la possibilitat de pluja per al 5 de gener, i en el cas que no es poguera celebrar la cavalcada, la recepció als Reis Mags es traslladaria al Pavelló Pla de l’Arc a la mateixa hora. El canvi es comunicaria pels canals informatius oficials de l'Ajuntament de Llíria.

![ imatge informativa ](/assets/continguts/recursos/cavalgata1.jpg.jpg "imatge informativa")

![ imatge informativa ](/assets/continguts/recursos/cavalgata2.jpg.jpg "imatge informativa")

