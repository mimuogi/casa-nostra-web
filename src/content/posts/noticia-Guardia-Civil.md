---  
title: Llíria reforça la seguretat amb més efectius de la Guàrdia Civil i noves mesures de coordinació policial  
author: Quique Monfort  
date: 20/06/2025  
tags: noticia  
---

La seguretat ciutadana de Llíria rebrà un impuls important este estiu amb l'arribada de 14 nous agents de la Guàrdia Civil al quarter de la localitat, que també exerceix com a seu de la Companyia del Camp de Túria. Així ho ha confirmat el subdelegat del Govern a València, José Rodríguez, en una reunió amb l’alcalde Joanma Miguel i membres de l’equip de Govern municipal.

Durant l’encontre, es van abordar diverses accions orientades a reforçar la prevenció i el control de delictes, així com millorar la coordinació entre cossos de seguretat. L’alcalde ha assenyalat que “Llíria és una ciutat segura, com ho avalen les estadístiques del Ministeri de l’Interior i així s’ha reafirmat en totes les juntes locals de seguretat ciutadana”.

Les dades recents confirmen esta percepció: “per exemple, en el primer trimestre de l’any s’han reduït els robatoris en domicilis en un 41%, els robatoris amb força han baixat un 53%, o els delictes greus de baralles i lesions un 75%”, ha destacat Joanma Miguel.

La incorporació dels nous efectius es considera clau per a reforçar la presència policial al municipi. “Valorem molt positivament l’ampliació del catàleg d’efectius de la Guàrdia Civil en el nostre municipi, que permetrà continuar reforçant la seguretat amb més presència policial a la nostra ciutat, i que se sumarà al pla estratègic de gestió de personal (PEGP) en què s’està treballant per ampliar la plantilla de la Policia Local”, ha afegit l’alcalde.

Des de l’àrea de Protecció Ciutadana, el regidor Francesc Fombuena ha remarcat el bon funcionament de la col·laboració entre institucions i cossos policials: “la suma d’esforços entre ambdues administracions i l’excel·lent coordinació existent entre ambdós cossos policials, amb el seu alt índex d’esclariments i resolucions, unit a la col·laboració ciutadana i a la implementació de millors mitjans tècnics, contribuïxen a continuar millorant el nostre compromís amb la seguretat”.

Fombuena ha conclòs que “anem a continuar apostant pel benestar dels nostres veïns i veïnes, invertint en més mitjans materials i recursos humans per garantir com fins ara la seguretat i convivència de la ciutadania".

A banda d’aquestes qüestions, també es va tractar en la reunió la possibilitat d’augmentar la freqüència del servei d’expedició del DNI i del passaport a la localitat.

