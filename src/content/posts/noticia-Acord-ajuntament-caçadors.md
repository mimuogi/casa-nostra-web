---
title: L'Ajuntament de Llíria i el Club de Caçadors “La Concòrdia” formalitzen un conveni de col·laboració
author: Carlos Castillo
date: 10/01/2025
tags: noticia
---


## L'entitat local rebrà ja el 2025 una subvenció de 20.000 euros

L'Ajuntament de Llíria i el **Club de Caçadors “La Concòrdia”** han formalitzat un **conveni de col·laboració**. L'alcalde **Joanma Miguel** i el regidor d'Hisenda, **Paco Gorrea**, es van reunir amb representants del Club de Caçadors “La Concòrdia” de Llíria per a signar aquest acord entre el consistori i aquesta entitat del municipi. Així, la societat ja ha rebut, al 2024, una subvenció nominativa de 15.000 euros, que en aquest exercici de 2025 ascendirà a 20.000 euros amb l'objectiu de facilitar el desenvolupament de la seua activitat. L'acord tindrà una vigència de quatre anys, prorrogable per altres quatre.

Les autoritats municipals van destacar que el Club de Caçadors “desenvolupa una **gran tasca en la conservació del patrimoni natural** i la biodiversitat del nostre terme municipal amb les diferents actuacions d’interès públic que duen a terme. Per això, aquest conveni serveix per a consolidar aquesta col·laboració que fa anys que es presta, i les ajudes es concedien anteriorment mitjançant concurrència competitiva a través de la convocatòria de subvencions a entitats esportives”.

Una de les **tasques que realitza el Club** es centra en la **prevenció d'incendis forestals**, com ara el **control i la notificació d'abocadors incontrolats**, el **manteniment d'espais naturals i pous d'aigua**, o **l'acompanyament pels camins rurals als serveis d'emergències en cas de foc** a les muntanyes.

També cal destacar la seua col·laboració coordinada en matèria cinegètica per al **control de la superpoblació de senglars i conills** de muntanya, la proliferació dels quals provoca greus danys als cultius agrícoles i pot ocasionar accidents de trànsit.


![Joanma Miguel i Paco Gorrea amb el club de Caçadors](/assets/continguts/recursos/20250110-reunión-club-cazadores.jpg "Joanma Miguel i Paco Gorrea amb el club de Caçadors")









