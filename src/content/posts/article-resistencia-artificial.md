---
title: RESISTÈNCIA ARTIFICIAL
author: Carlos Castillo
date: 09/01/2025
tags: article
---

Des de la seua irrupció al gran públic en 2022, la paraula IA o intel·ligència artificial ha omplit les nostres portades, converses i pensaments. Parlar de les infinitats de debats i dilemes que ha obert en la nostra societat ocuparia molt més del que una persona podria escriure en una vida. Inclús gastant la mateixa intel·ligència artificial per escriure'ls, no donaria per tocar i analitzar profundament totes les variables, tòpics i sensibilitats que aquest tema conté, pel simple fet que moltes variables, tòpics i sensibilitats estan descobrint-se ara mateix mentre s'escriuen aquestes paraules.

Realment el debat actual sobre l’ús de la IA és un debat molt senzill. Els que estan a favor al·leguen els enormes beneficis que aquesta tecnologia durà a favor del progrés humà. Els que estan en contra, per altra part, posen sobre la taula la dimensió moral i corruptora que té una ferramenta tant automatitzant com aquesta. Com a tema de xarrada pot ser interessant. Com debat seriós és un autèntic despropòsit: No es tracta d'escollir entre A o B. Es tracta de debatre de quina forma assimilar A, i intentar que faça el menor mal possible.

A la magnífica novel·la nomenada “Els mateixos deus”, l'escriptor de ciència-ficció Isaac Asimov deixava veure aquesta idea; que el progrés tecnològic, fora bo o roín, era irreversible, i que sols hi havia l'esperança de “domesticar-lo”. I encara que puga paréixer mentida és la millor forma de veure-ho. Quines són les alternatives? Rebutjar tot avanç, i viure d'esquena a un món que a poc a poc començarà a sobrepassar-nos? Acceptar la tecnologia de forma acrítica, veient l’ús que facen els altres com la seua conseqüència natural?

Molts caigueren en aquesta última tendència segles arrere, quan el ferrocarril va revolucionar completament el món. Pertot arreu sobraven elogis al cavall de ferro que havia connectat el món i duia el progrés, la riquesa i la civilització a extrems insospitats, elogis que venien de pensadors de tots els extrems polítics. Hagueren de vindre els horrors tecnològics de la Primera Guerra Mundial perquè miraren enrere i veren que allò que veien a conseqüència natural del progrés no havia sigut més que la utilització de la tecnologia per part d'uns a costa d'altres.

De la mateixa forma que el ferrocarril va utilitzar-se per destruir pobles indígenes, expropiar més fàcilment els recursos d'altres i enriquir a un sector de la població mentre tot el món ho justificava com el preu a pagar pel progrés, esperarem que la intel·ligència artificial es gaste per adormir-nos més encara, com una justificació per retallar llocs de treball o per reduir la importància d'una escola de qualitat? Ara que tenim un antecedent tan clar, no seria millor entregar-se a la comprensió i anàlisis de la mateixa per atorgar-li com més aviat millor una ètica?

Com tota tecnologia, en el moment de la seua presentació les seues possibilitats són il·limitades. Però com tota afirmació imprecisa, dir això equival a dir res. Tindre infinits camins sols du a la incapacitat d'elegir aquell en el qual caminar.  El mateix passa amb la tecnologia. A poc a poc s'ha de furgar, analitzar, experimentar... anar definint quines són realment aquestes possibilitats i descobrir-ne de noves. Així és com d'un programa de text que et contesta a un "hola", passem a la generació de respostes complexes, elaboració de textos, creació immediata i precisa d'imatges i vídeos, construcció de simulacions...

I així com es van trobant funcionalitats a la tecnologia existent, es deuen anar trobant utilitat a aquestes funcionalitats.  Les utilitats roïnes o qüestionables d'aquesta són de sobra conegudes. De fet, es coneixen des de fa molt de temps: Copiar treballs o falsificar fotografies ja existia molt abans de l’existència de la IA. Per altra part, les utilitats “bones” tots les hem escoltades alguna volta: accelerar enormement processos i automatitzar moltes feines de tota classe d’àmbits. Però hi ha una tercera dimensió, una tercera opció més enllà de ser utilitzada com una nova cadena de muntatge? Igual ara que estem aprofundint i definint quins són els usos “bons” de la tecnologia, també hem de veure quin son els usos “humanistes”. No podem deixar que sols una part de la població indague en quins poden ser aquests usos, perquè aleshores seran els únics usos que a la llarga pensarem que se li pot donar.

Podem aplicar aquesta eixida de la tangent en mil temes. Es poden falsificar treballs, fer deures escolars... però també accedir a coneixements i alternatives formatives que estan fora del currículum escolar, i inclús aquelles censurades o apartades pel sistema.   Mil feines que abans necessitaves especialistes es poden fer ara amb intel·ligència artificial acabant amb molts possibles llocs de treball, però sent alhora una forma d'acabar amb una bretxa digital que en molts llocs podia aplegar a ser una divisió al nivell d’un mitjà de producció, al nivell de classe social. La IA sens dubte està aprofundint la tirania dels algoritmes, però també es pot convertir en la forma per abandonar per sempre una xarxa plena de manipulació mediàtica i publicitat en poder accedir a la seua informació sense consumir aquest contingut. Són sols alguns exemples de com les diferents perspectives tecnològiques no sols modifiquen com veiem les accions realitzades amb ella, sinó també inclús les possibilitats d'acció que aquestes ens donen.

No hem de parlar de si devem rebutjar la tecnologia, sinó de com podem utilitzar-la. Hem de convertir la IA en el contrari al que tenim terror que es puga convertir. Explorar totes les seues possibilitats, camins i ferramentes perquè potser entre les nostres mans tenim o podem aconseguir allò que varen fracassar la ràdio i la televisió: convertir la IA en l'eina emancipadora que sempre hem volgut que fora la tecnologia.
