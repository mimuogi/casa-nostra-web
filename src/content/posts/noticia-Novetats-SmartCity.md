---
title: S'amplien les accions de ‘Smart City’ amb la instal·lació de passos de vianants intel·ligents
author: Carlos Castillo
date: 02/02/2025
tags: noticia
---

## Les balises portaran senyalització lumínica automatitzada que detecta la presència de persones quan s'aproximen

L'Ajuntament, a través de la **Regidoria de Mobilitat Sostenible**, ha instal·lat nous **passos de vianants intel·ligents** que funcionen amb tecnologia LED i un sistema de sensors per a reforçar els mètodes de senyalització a través de les noves tecnologies, i amb l'objectiu d'augmentar la seguretat viària.

El regidor de l'Àrea, **Paco García**, ha explicat que estos nous dispositius “s'han situat en una de les entrades de la localitat, en l'entorn immediat de la rotonda d'accés al municipi situada en la confluència de la carretera València-Ademuz i el viari núm. 10 del sector ST-1, en uns passos que tenen actualment un major trànsit de persones per la instal·lació de nous establiments comercials i de restauració”.

En el marc de la línia de treball de modernització, innovació i millora que la Regidoria de Mobilitat Sostenible està duent a terme a la ciutat de Llíria, està previst que al llarg d'este any 2025 s'implementen nous passos de vianants intel·ligents en altres avingudes i vials. L'estratègia d'instal·lació es defineix en funció de la perillositat que puga tindre el vianant i tenint en compte aquells encreuaments que es consideren de major necessitat quant a dotació de seguretat i confort per al seu ús.

Per part seua, l'alcalde **Joanma Miguel**, ha afegit que des del consistori “estem compromesos amb l'objectiu de fer de Llíria una ciutat ‘Smart City’, posant la tecnologia al servici de la ciutadania. Pel que continuarem invertint en la millora de la senyalització semafòrica, passos intel·ligents, enllumenat públic i nous sistemes de sensorització que facen de Llíria una ciutat més segura i sostenible”.

Este nou sistema de passos intel·ligents reforça la seguretat del vianant amb un avís lumínic amb senyalització integrada que intensifica les alertes, facilita el reconeixement anticipat del pas de vianants i garanteix que estes balises intermitents, que detecten la presència de persones quan s'aproximen, incremente l'estat d'atenció i la focalització visual del conductor, per a reduir el risc d'accidents.

![Un dels asos de vianants millorats amb tecnología](/assets/continguts/recursos/20250202-Pasos-Vianants.jpg "Un dels pasos dels vianants millorats")
