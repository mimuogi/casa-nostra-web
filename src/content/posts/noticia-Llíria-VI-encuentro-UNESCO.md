---
title: Llíria participa en la VI trobada nacional de Ciutats Creatives UNESCO
author: Carlos Castillo
date: 22/11/2024
tags: noticia
---

## Aquest any Granada ha estat l’amfitriona de l’Associació de Ciutats Espanyoles que integren la xarxa internacional

**Granada** ha acollit aquests dies la VI Trobada de Ciutats Creatives de la UNESCO d’Espanya, amb una àmplia programació que ha inclòs reunions amb agents culturals i literaris del municipi andalús, una lectura de poemes a càrrec de Luis García Montero i tallers d’intercanvi de bones pràctiques.

El simposi, que s’ha celebrat al centre Federico García Lorca, ha comptat també amb la presència de l’alcaldessa de Granada, **Marifrán Carazo**, i de **Denise Bax**, secretària de la Xarxa Mundial de Ciutats Creatives de la UNESCO i alta representant de la institució amb seu a París, qui ha participat per primera vegada en aquesta trobada.

A les sessions de treball també han participat regidors, directors de cultura i turisme i focal points de ciutats creatives com **Granada** i **Barcelona** (Literatura), **València** (Disseny), **Valladolid** i **Terrassa** (Cinema), **Burgos** i **Dénia** (Gastronomia), **Sevilla** i **Llíria** (Música) i **Manises** (Artesania).

La localitat de Llíria celebra aquests dies cinc anys com a ciutat integrant de la Xarxa UNESCO en la modalitat de Música, sent la capital edetana terra i bressol de músics, compositors, directors i mestres de talla internacional, amb una gran capacitat creativa i generadora de nous talents que han contribuït a consolidar aquesta designació.

A la trobada, tant el regidor de Turisme de Llíria, **Paco García**, com la focal point de la ciutat, Loles Merino, han continuat treballant en el paper transformador de la cultura i la creativitat en el desenvolupament urbà sostenible, creant sinergies de col·laboració entre els municipis de la xarxa. L’objectiu és continuar desenvolupant els ODS 2030 i enfortir els llaços entre la cultura i el turisme sostenible, entenent que aquest binomi és motor de progrés econòmic, cohesió social i preservació del patrimoni.

![VI trobada nacional de Ciutats Creatives UNESCO](/assets/continguts/recursos/20241122-foto-unesco-granada.jpg "VI trobada nacional de Ciutats Creatives UNESCO en Granada")