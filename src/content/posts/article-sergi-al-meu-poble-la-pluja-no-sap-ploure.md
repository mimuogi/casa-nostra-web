---
title: Al meu poble la pluja no sap ploure
author: Sergi Rodilla Alamà
date: 04/11/2024
tags: article
---

Tal com va dir el cantautor Valencià **Ramon Pelegero i Sanchis**, més conegut com a **Raimon** a la seua cançó _“Al Meu País la Pluja”_:

_“Al meu poble la pluja no sap ploure
o plou poc o plou massa
si plou poc és la sequera
si plou massa és la catàstrofe”._

Aquesta cita, que tan bé s’adapta a la catàstrofe actual que està vivint el País Valencià i que ha afectat tantes persones, no ve de nou. L’any 1957, concretament el 14 d’octubre, **València** va patir l’última gran inundació a mans del riu **Túria**. Perquè al meu poble, com diu la dita, la pluja no sap ploure.

Tanmateix, aquesta vegada ha estat molt diferent. En aquella època no disposàvem ni dels mitjans ni dels recursos necessaris per a preveure i mitigar els danys, dins del que era possible. Ara, les conseqüències i les desgràcies han estat causades per la inacció dels de sempre. Aquesta vegada sí que es coneixien les previsions, i teníem els recursos per minimitzar al màxim els efectes devastadors d’aquesta catàstrofe.

Els de sempre són la classe política valenciana, la dreta valenciana que tant de mal ha fet al **País Valencià** i que tan mala imatge ha creat del nostre país. Una imatge casposa plena de **Benidorms**; de **Terra Mítiques**; d'especulació urbanística; de deixar morir a un dels barris més especials de València, **el Cabanyal**; de Fórmula 1; de mariscades a **la Malva-rosa**; d'anti catalanistes; de bous; de corrupció, en fi valencians de postal.

Semblava que el pitjor que la dreta podria fer al **País Valencià** era robar-nos, ridiculitzar-nos, o fins i tot tirar la nostra cultura per la finestra a ritme d’una mascletà. Però no, esta vegada han anat més lluny, fent fins i tot anecdòtic l’episodi tan horrible del Metro València l'any 2006, on van morir 43 persones. Citant al militant valencià **Ricard Chulià** després del resultat electoral de maig del 2023: _“per favor, que esta vegada sols es dediquen a robar”._

**Carlos Mazón** i els seus socis d’extrema dreta han fet un pas més. La **AEMET** va decretar al matí l’alerta roja i va avisar fins a set vegades al govern valencià el mateix dia de la catàstrofe sobre les possibles conseqüències. Tot i això, ni el president valencià ni el seu govern van prendre mesures, deixant que més de **200 persones** perden la vida (segons les dades oficials a dia de la redacció) i amb gairebé **2000 persones desaparegudes**.

La incompetència de la dreta valenciana no es limita a un període concret. Cal recordar que **Mazón** va suprimir la **Unitat Valenciana d’Emergències**, creada pel govern anterior de **Ximo Puig**, una unitat que comptava amb un pressupost d’uns **9 milions d’euros**. En canvi, es va optar per augmentar un **30%** la partida pressupostària destinada a la tauromàquia. Aquest senyor sembla més preocupat per exigir la retirada de pancartes sobre els Països Catalans en un barri de Barcelona que per atendre les qüestions realment importants.

Més enllà de la mala coordinació amb el govern estatal o l'actuació tardia del govern central o inclòs la imatge tan ridícula dels reis a **Paiporta** acompanyats del president del govern; el principal culpable i el que tenia la competència i l’obligació de gestionar l’emergència, té noms i cognoms i és el líder del PP a **València**: **Carlos Mazón**.

Encara que, ara no és moment ni de dimissions ni de reclamar responsabilitats, tot al seu temps, és moment d’actuar i d'això els valencians i valencianes ens sabem una estona.

Els valencians i valencianes davant la inactivitat dels nostres dirigents s’han unit, s’han alçat i han combatut amb els recursos que tenen aquesta catàstrofe, baix la gran dita _“sols el poble salva al poble”_. Perquè ha quedat clar que som més que un poble, que aquesta desgràcia ens ha obert els ulls. Som la **València** autèntica, no la **València** de postal. Som, en definitiva, _la flama de tot un poble en moviment._
