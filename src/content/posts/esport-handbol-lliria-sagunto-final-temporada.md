---
title: Empat amb sabor a redempció per al Club Balonmano Llíria
author: Sibilino
date: 14/04/2025
tags: esport
---

## Els edetans tanquen la temporada al Pla de l’Arc amb un empat vibrant davant el Fertiberia Puerto Sagunto B Rojo, tallant una ratxa de quatre derrotes consecutives

El **Club Balonmano Llíria** va acomiadar la temporada com a local amb un empat trepidant **(35-35)** davant el **Fertiberia Puerto Sagunto B Rojo** en la **jornada 25** de la **Segona Nacional Masculina**. Tot i que la permanència ja estava matemàticament assegurada des de fa setmanes, el duel servia per a trencar una dinàmica negativa de quatre derrotes consecutives i oferir una bona imatge davant l’afició del pavelló al **Pla de l’Arc**.

Els locals van eixir molt connectats al partit, obrint un primer parcial de **6-2** gràcies a una defensa intensa i un atac ràpid i efectiu. No obstant això, el conjunt saguntí va saber refer-se i va anar entrant en joc, aprofitant pèrdues i interceptant passades edetanes per retallar al contraatac fins al 6-5. A partir d’eixe moment, el **Llíria** va apostar per un ritme més pausat, madurant les accions ofensives i evitant un intercanvi de cops que afavoria els visitants.

Ambdós equips mostraren un joc molt obert i dinàmic, menejant l’esfèric amb velocitat i buscant espais en defenses avançades. Aquest escenari va generar nombroses accions de perill, penals i un marcador alt des de ben prompte. **Kike Orts** va destacar amb diverses parades de mèrit que van mantindre l’avantatge local durant bona part de la primera meitat, amb un 15-13 que semblava consolidar la iniciativa del **Llíria**.

Al minut 20 va arribar una de les notícies més negatives del partit: la lesió **d’Ivan Ferrandis**, autèntic pilar defensiu, que va haver d’abandonar la pista amb un esquinç al genoll després d’un esforç defensiu en la jugada que no va poder impedir el 15-14. **Antonio Cotanda** va reaccionar amb rapidesa, movent la banqueta i apostant per una ofensiva amb porteria buida per mantindre la intensitat en atac malgrat la baixa. L’esforç va tindre premi, i es va arribar al descans amb **empat a 20**.

La segona part va mantindre la mateixa tònica, amb alternances constants al marcador però sense que cap dels dos equips aconseguira obrir una escletxa definitiva per a tancar el partit. El **Llíria** es va mostrar competitiu en tot moment, mostrant caràcter i resistint en els trams més tensos del partit. Als últims segons, amb el marcador igualat, **Jose Luis 'Caberno'** va ser expulsat en una acció defensiva decisiva. Malgrat la inferioritat, els locals van saber aguantar l’última ofensiva visitant per conservar l’empat final.

Amb aquest punt, el **Club Balonmano Llíria** tanca la temporada a casa deixant enrere les males sensacions de les últimes jornades i reafirmant la seua condició d’equip consolidat a la categoria. Un final digne i competitiu que convida a mirar amb esperança la propera temporada.