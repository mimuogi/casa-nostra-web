---
title: Handbol letal al Pla de l'Arc
author: Sibilino
date: 16/12/2024
tags: esport
---

## El Club Balonmano Llíria cau davant del Castelló en un partit marcat per les errades finals

El partit corresponent a la **jornada 10** de la **Segona Nacional Masculina** va enfrontar al **Sènior Masculí 'A'** del **Club Balonmano Llíria** contra el **Balonmano Castellón**, actualment tercer a la classificació, al poliesportiu municipal **Pla de l'Arc**. Els edetans van començar dominant l’encontre, però una expulsió al minut 8 i les errades en moments clau van acabar sent determinants en una derrota per **28-31**.

L'inici del partit va ser esperançador per als locals. Els **d'Antonio Cotanda** van eixir a la pista amb molta intensitat i oferint un handbol vistós, movent l’esfèric amb criteri d’un costat a l’altre i trobant opcions clares de llançament. Al **minut 8**, el marcador reflectia un **4-2** favorable que feia somiar als aficionats amb una nova victòria. No obstant això, una acció desafortunada va marcar un punt d'inflexió. En un contraatac rival, el nostre porter va ser expulsat després d’intentar aturar un llançament de l’extrem visitant, que va rebre un cop involuntari.

Amb la segona línia, el **Balonmano Castellón** va capgirar el marcador, situant el **4-6** al lluminós. Els visitants van començar a dominar el joc amb transicions ràpides i un handbol directe que castigava la defensa edetana a través dels extrems i pivot. L’arbitratge, molt protestat per la graderia local, va afegir tensió al partit. El nostre tècnic, **Antonio Cotanda**, va ser amonestat amb targeta groga al **minut 22** després de mostrar la seua disconformitat amb una decisió arbitral.

Aprofitant la desconnexió del **Llíria**, el **Castellón** va estirar la diferència fins als **quatre gols** abans del descans, marxant als vestidors amb un marcador favorable **d’11-15**.

En la segona meitat, el **Club Balonmano Llíria** va canviar la seua proposta ofensiva. Els locals van apostar per jugades més ràpides i tirs de llarga distància, sorprenent el porter rival i trobant, finalment, el seu ritme de joc. A poc a poc, l’esforç col·lectiu va donar els seus fruits, i el **Llíria** va retallar diferències fins a igualar el marcador **23-23**. La remuntada semblava que estava per arribar i el públic va respondre amb energia des de la graderia.

No obstant això, la pressió i els nervis van jugar una mala passada als jugadors locals en els minuts finals. Les errades en atac es van succeir: passos, dobles i llançaments precipitats van permetre al **Castellón** recuperar el control del partit. Els visitants van aprofitar aquesta situació per a fer un últim esforç que els va tornar a situar per davant al marcador, tancant l’encontre amb un **28-31** definitiu.

Malgrat la derrota, el **Club Balonmano Llíria** va demostrar capacitat de reacció i moments de gran handbol. Ara toca corregir errades i preparar el pròxim compromís amb l'objectiu de tornar al camí de la victòria i no desenganxar-se de la mitja taula.
