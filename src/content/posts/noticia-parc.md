---
title: L'Ajuntament manté tancat el Parc de Sant Vicent per seguretat després del temporal de vent
author: Carlos Castillo
date: 16/02/2026
tags: noticia
---

## També els parcs Silvestre d'Edeta i de Sant Francesc romandran tancats fins que s'executen les tasques de manteniment i neteja


L'Ajuntament informa que el Parc de Sant Vicent estarà tancat al públic per motius de seguretat després dels episodis de forts vents registrats durant el cap de setmana.

Encara que l'alerta meteorològica ha finalitzat, el risc no ha desaparegut. El temporal ha provocat la caiguda de nombrosos arbres i ha pogut afectar altres exemplars que podrien presentar danys estructurals, inestabilitat o risc de caiguda. Per este motiu, les brigades municipals i els tècnics especialitzats estan realitzant des de primera hora una avaluació completa de l'estat de l'arbratge per a determinar les actuacions necessàries i garantir que el parc siga un espai segur.

Des de l'Ajuntament es demana a la ciutadania que respecte el tancament, ja que suposa un risc real per a la seguretat personal i pot dificultar el treball dels equips municipals. També els parcs Silvestre d'Edeta i de Sant Francesc estaran tancats, de moment, per a fer tasques de manteniment i neteja després del temporal.

L'Ajuntament vol agrair públicament l'intens treball fet durant estos dies per les brigades municipals, Policia Local, Protecció Civil, Consorci de Bombers i tots els servicis implicats, que han estat actuant sense descans per a resoldre incidències i restablir la normalitat al més prompte possible en tot el terme municipal.

Així mateix, s'informa que en els pròxims dies estarà disponible en el web municipal l'informe tècnic de Inforatge sobre els episodis de vent. Este document podrà ser descarregat per la ciutadania que el necessite per a tràmits amb companyies asseguradores. El servici elaborarà un informe complet quan finalitze l'episodi d'inestabilitat.

L'Ajuntament continuarà informant de qualsevol novetat i comunicarà la reobertura dels parcs quan es garantisca plenament la seguretat.


