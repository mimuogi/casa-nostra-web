---
title: Es recepcionen les obres de la carretera de Vilamarxant (CV-3706)
author: Carlos Castillo
date: 22/09/2025
tags: noticia
---

## S'ha millorat el ferm i la senyalització, així com s'ha construït una glorieta d'entrada al cementeri i dos accessos als aparcaments i el Camí del Barranc les Olles


L'Ajuntament de Llíria, en col·laboració amb la Diputació de València, ha dut a terme la primera intervenció de millora en la carretera de Vilamarxant (CV-3706), un vial que ha passat a ser urbà i que interconnecta la capital comarcal amb els municipis de Benaguasil, Vilamarxant i l'autovia CV-50.

Segons ha explicat el regidor de Mobilitat Sostenible de Llíria, Paco García, “esta actuació ha suposat una millora en la seguretat viària d'esta carretera, ja que sobre la mateixa feia més de 30 anys que no s'havia realitzat cap manteniment i posada a punt”.

L'obra ha consistit en la millora del paviment en un tram viari d'uns 2,5 quilòmetres, que a més de donar servici als veïns i veïnes de la localitat de Llíria i de la comarca, suporta també un volum considerable de vehicles pesants que accedeixen per la mateixa a la CV-50 direcció a la A-3.

García ha assenyalat que, “dins de les millores introduïdes en la intervenció s'ha construït una nova glorieta en la zona més urbana que dona accés al cementeri, així com s'han millorat els accessos a este últim i al vial del Camí del Barranc les Olles que circumval·la la localitat”.

A l'acte de recepció de les obres han assistit la vicepresidenta segona de la Diputació de València i responsable de l'Àrea de Carreteres, Reme Mazzolari, així com l'alcalde de Llíria Paco Gorrea i el mateix regidor de Mobilitat, Paco García, al costat d'altres membres de la Corporació municipal, assistits tots ells pel personal tècnic tant de la diputació provincial com del mateix ajuntament.

Per a l'alcalde de Llíria, Paco Gorrea, “l'objectiu de millorar i actualitzar esta via principal de comunicació s'ha complit en esta primera intervenció, ja que encara està pendent una segona fase, que servirà per a millorar la seguretat i consolidació del pont que hi ha prop de la Buitrera, a través del qual passa la via verda i carril bici que també connecta les poblacions veïnes de la comarca”.

![ Foto de la recepció ](/assets/continguts/recursos/20250922-recepciónobrascarreteraVilamarxant.jpg "Foto de la recepció")