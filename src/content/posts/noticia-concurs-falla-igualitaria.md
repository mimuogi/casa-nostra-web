---
title: Es convoca la segona edició del Concurs “Falla més Igualitària i Diversa”
author: Carlos Castillo
date: 13/02/2025
tags: noticia
---

## Premia el foment dels valors d'igualtat entre dones i hòmens, i la conscienciació en matèria de violència de gènere en l'àmbit de la festa

L'Ajuntament de Llíria, a través de la Regidoria d'Igualtat, ha convocat la segona edició del Concurs “Falla més Igualitària i Diversa”, dirigit a les comissions falleres de la localitat.

Este certamen, creat l'any passat, té com a objectiu donar suport a estes associacions festives que **contribueixen a la superació de barreres i estereotips, fomenten unes relacions més justes i igualitàries entre dones i hòmens**, i actuen en accions de conscienciació i prevenció en matèria de violència de gènere i respecte a la diversitat sexual. La falla **Avinguda dels Furs i voltants** va ser la guanyadora de la primera edició.

La comissió avaluadora valorarà, entre altres qüestions, que els monuments fallers complisquen amb estos principis, el desenvolupament d'accions de sensibilització pròpies o de suport a les de la Unitat d'Igualtat, la inclusió dins de les entitats falleres, o el foment d'actuacions de prevenció de l'assetjament, la violència sexual i delictes d'odi en els seus espais d'oci.

El primer premi està dotat amb **500 euros i un estendard; i el segon i tercer, amb 250 euros i estendard; i el quart amb 150 euros**.

Els guardons es donaran a conéixer el **16 de març** coincidint amb l'acte d’entrega dels premis de les Falles 2025. El termini d'inscripcions estarà obert fins al pròxim **7 de març** i les bases estan disponibles en el web municipal.

![Cartell del concurs](/assets/continguts/recursos/20250210-Cartell-concurs-igualtat-falles.jpg "Cartell del concurs")