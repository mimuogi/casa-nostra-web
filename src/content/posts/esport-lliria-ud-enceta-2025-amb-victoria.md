---
title: El Llíria U.D. enceta el 2025 amb victòria
author: Sibilino
date: 13/01/2025
tags: esport
---

Abans del partit, es va guardar un minut de silenci en honor a **José Vicente Taroncher Carbonell**, conegut com **“Taro”**, expresident del **Llíria** i fundador de **l’Atlètic Llíria**.

## L'equip deixa enrere els fantasmes del partit contra el Burjassot

El **Llíria U.D.** ha començat l’any 2025 amb una treballada victòria davant el **C.D. Pedralba** en el partit corresponent a la **jornada 13**. A **El Canó**, els edetans van imposar-se per **3-1**, consolidant el seu domini durant bona part del partit.

Des de l’inici, el **Llíria U.D.** va fer gala de la ràbia per canviar la mala imatge donada a l'últim partit a casa, asfixiant el **Pedralba** amb un constant assetjament a la porteria rival. Malgrat desaprofitar nombroses oportunitats, incloent un xut al pal i ocasions amb el porter ja vençut, l’equip local va trobar la recompensa al minut 30. Una jugada combinativa per la banda dreta va culminar amb un centre al cor de l'àrea que, després de diversos retrucs, **Navarro** va enviar la pilota al fons de la xarxa per posar **l’1-0** al marcador.

Lluny de conformar-se, els edetans van seguir atacant amb intensitat. Cinc minuts després del primer gol, en un contraatac ràpid, la defensa del Pedralba va cometre un penal clar. **Omar Monterde**, especialista des dels onze metres, no va fallar, col·locant el **2-0** amb una execució inapel·lable. El porter rival va encertar el costat, però davant el potent xut de **Monterde** no va poder tocar la pilota.

El **Pedralba**, totalment anul·lat, no va aconseguir crear cap oportunitat de perill durant els primers 45 minuts.

Al tornar del descans, el guió del partit no va canviar gaire. El **Llíria U.D.** continuava sent superior, encara que el **Pedralba** va pressionar dalt l'eixida de baló i va intentar disputar la possessió de la pilota. Aquesta estratègia va obligar **Brio** a jugar en llarg, buscant les prolongacions de **Carlos Jiménez**.

Els visitants van tindre la seua primera ocasió clara al minut 60, amb un xut que es va estavellar al travesser, donant un avís al conjunt local. El partit es va complicar al minut 77, quan un corner mal defensat pel **Llíria** va acabar amb un gol del **Pedralba**. **Brio** no va poder blocar la pilota en primera instància, i després d’una sèrie de retrucs, el davanter visitant va posar el **2-1** al marcador.

El gol va generar moments de tensió entre els locals, especialment quan, dos minuts després, una nova errada defensiva va deixar un davanter rival sol davant de **Brio**. Afortunadament, el tir va sortir desviat.

El **Llíria U.D.** va reaccionar amb contundència. Al minut 82, en una sortida en llarg de **Brio**, **Carlos Jiménez** va prolongar el baló cap a la banda. Una centrada precisa al cor de l’àrea va trobar **Adrián Atienza** arribant des de la segona línia per marcar el definitiu 3-1.

Amb aquest triomf, el **Llíria U.D.** es col·loca **cinqué** a la classificació general amb **21 punts**, a **quatre** de la tercera posició i a **set** del lideratge. Un començament d’any prometedor per als edetans, que miren amb optimisme les properes jornades.
