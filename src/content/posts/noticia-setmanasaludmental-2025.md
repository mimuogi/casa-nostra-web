---
title: S'anuncien les jornades a la salut mental 2025
author: Carlos Castillo
date: 25/09/2025
tags: noticia
---

## Amb el lema “Compartim vulnerabilitat, defenem la nostra salut mental”, se celebraran del 3 al 16 d'octubre


Llíria celebrarà una nova edició de la Setmana de la Salut Mental, organitzada per l'Associació Pentagrama i l'Ajuntament de la localitat. Amb el lema “Compartim vulnerabilitat, defenem la nostra salut mental”, les jornades se celebraran del 3 al 16 d'octubre, amb l'objectiu de conscienciar a tota la ciutadania sobre la importància d'atendre adequadament el nostre benestar emocional.

El programa d'esta 14é edició es presentarà el 3 d'octubre, a la plaça Major, amb la lectura del manifest a favor de la salut mental i la inauguració del IV certamen de pintura “BALCOnejARTE” que convertirà els carrers del municipi en un museu a l'aire lliure.

El dimarts 7 es realitzarà una jornada de cinema sobre salut mental i TOC en el teatre de la Llar de les Persones Majors, mentre que dia 8 s'oferirà un taller de cuina.

El 14 d'octubre se celebrarà l'octava edició de la Marxa per la Salut Mental, que recorrerà els principals carrers del nucli urbà, des de la plaça Major fins al Pavelló Pla de l’Arc, on tindran lloc diverses actuacions.

El dimecres 15 s'estrenarà la cançó “I a tu què t’agrada?’”, composta per a Pentagrama pel cantautor local Marcel·lí García.

Finalment, els usuaris del Taller Pentagrama podran gaudir d'un viatge cultural la jornada del 16 d'octubre.

