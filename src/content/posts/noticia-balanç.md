---
title: L'Ajuntament de Llíria fa un repàs de les despeses de 2025
author: Carlos Castillo
date: 12/01/2026
tags: noticia
---

## El Consistori fa balanç del treball en contractació pública, on s'han materialitzat prop de 130 contractes en un any



La Regidoria de Contractació i Govern Interior, dirigida per l'edil **Paco García**, ha fet balanç del treball fet en el departament, complint un any més amb la majoria dels objectius fixats per a l'exercici pressupostari 2025.

García ha assenyalat que l'Ajuntament de Llíria “ha materialitzat uns 130 expedients tramitats directament pel departament de Contractació, dels quals 90 han sigut contractes menors d'obres i servicis, i altres 38 licitacions obertes en diferents modalitats, tant per a obres, com per a servicis i subministraments”.

L'edil de Contractació ha remarcat que este treball “ha suposat una injecció per al municipi i una inversió directa de prop de 15 milions d'euros, els quals han correspost a la millora d'infraestructures, prestacions de servicis i subministraments de totes les àrees municipals”.
    
De les licitacions efectuades, el 35% ha correspost a la contractació de servicis, on destaquen dos importants. Una de l'àrea de mobilitat, amb la nova licitació del servici transport públic de viatgers en el nucli urbà i urbanitzacions, amb una dotació de 2,2 milions d'euros; i un altre: la de la neteja de tots els edificis municipals, amb una altra dotació d'1,2 milions d'euros. També s'ha realitzat la del manteniment de l’EDAR (depuradora) de Carrasses amb 412.000 euros o el projecte de restauració del BIC de les Termes de Mura amb prop de 100.000 euros.

En matèria d'obres, s'ha dedicat el 60% del pressupost d'inversió, amb intervencions tan significatives com la reurbanització de la plaça Major (1,5 milions d'euros), la intervenció sobre el Santuari i Termes Romanes de Mura (1,7 milions d'euros), la restauració de la muralla islàmica al carrer del Remei (quasi 1 milió d'euros) o les obres en vials com la millora de la carretera de Vilamarxant (515.000 euros) o el carrer Puríssima (574.000 euros). Este apartat de millores s'ha dedicat també al camp del Canó (590.000 euros), el Parc Silvestre d’Edeta (415.000 euros) o la repavimentació de diversos vials (prop de 200.000 euros).

Igualment, en matèria de subministraments, destaca la renovació de la flota de vehicles de la Policia Local, amb una dotació de 200.000 euros, que millora l'equipament mòbil dels agents.

García ha destacat que la contractació pública “és un dels principals motors de l'economia espanyola, que representa entre el 10% i el 20% del PIB, sent també un element clau per al desenvolupament municipal, ja que moltes de les inversions i activitats se centren en l'esfera local”. És per això que des de l'Ajuntament edetà es treballa a millorar els processos i augmentar el ventall de contractacions per a intentar arribar a cobrir el 100% d'àrees i servicis.

Totes estes inversions i contractacions estan emmarcades dins del Pla d'Inversions Públiques Municipals 2023-2027 que l'equip de Govern va aprovar a principi de la legislatura i del qual segons l'ajuntament estan complint any rere any.
