---
title: L'Ajuntament invertirà 456.000 € en la reurbanització de 12 vials del municipi
author: Carlos Castillo
date: 17/02/2025
tags: noticia
---

## La Regidoria d'Obres començarà els primers treballs al carrer Sant Vicent de Paül, el primer d'aquests 12 carrers

L'Ajuntament de Llíria ha adjudicat en dos lots els treballs de reurbanització de diversos vials del municipi per un import total de 456.472 euros. L'edil d'Obres, **Francesc Fombuena**, ha explicat que estes actuacions, “incloses en el pla municipal de renovació de carrers 2025, contribuiran a millorar l'entramat urbà i la seua accessibilitat”.

Es milloraran les vies públiques **Trencall, Julián Palanca, Concòrdia, Pic, Salvador entre les Barques i Sant Miquel, plaça del Ripoll, Sant Miquel des de Salvador fins a Major, La Venta, La Creu, Rascanya, Pintor Josep Manaut i Sant Vicent de Paül*.

Serà en este últim carrer on s'inicie el programa d'actuacions dilluns 17 de febrer. Els treballs afectaran el tram de Sant Vicent de Paül entre Sant Miquel i Colom. El projecte contempla la renovació de voreres, la millora de l'accessibilitat en els passos de vianants, la repavimentació del ferm, l'adequació de les arquetes i pous de registre, i el pintat de la senyalització horitzontal.

Està previst que les obres duren al voltant de **2 mesos** i durant este temps només es permetrà l'accés als vehicles amb garatges en la zona mentre els treballs ho permeten. Posteriorment, en la segona quinzena del mes de març es preveu que puguen començar, de manera progressiva, les obres en la resta de carrers.

![Imatge informativa del ajuntament](/assets/continguts/recursos/20250217-OBRAS-Carrer-Sant-Vicent-de-Paul.jpg "Imatge informativa del ajuntament")

