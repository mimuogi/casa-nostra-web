---
title: Llíria rep la visita del secretari autonòmic de Turisme que comprova el seu potencial com a ciutat turística “Simfonia de Cultures” 
author: Carlos Castillo
date: 21/07/2025
tags: noticia
---

## La música i el patrimoni, juntament amb la gastronomia i el comerç local, són els eixos on pivota l'oferta turística del municipi


El secretari autonòmic de Turisme, **José Manuel Camarero**, ha visitat el municipi de Llíria per a conéixer de primera mà el seu potencial turístic, cultural i musical. En la visita ha estat acompanyat per l'alcalde de la ciutat, **Paco Gorrea**, i el regidor de Turisme i Ciutat Creativa UNESCO, **Paco García**, així com per altres membres de la Corporació municipal i el personal tècnic de la Tourist Info.

Els representants municipals han rebut al secretari autonòmic a **Ca la Vila**, seu consistorial, on han mantingut una reunió de treball i se li han explicat els diferents programes i iniciatives que la localitat està duent a terme en matèria de promoció i gestió turística; així com la pertinença de la capital del Camp de Túria a la Xarxa de Ciutats Creatives de la UNESCO, que serveix com a finestra oberta al món per a donar a conéixer els atractius monumentals i musicals dels quals gaudeix actualment.

Per part de Turisme Llíria, se li ha fet partícip també, al representant de la Generalitat, dels projectes en els quals està immers el municipi, com és l'elaboració del **II Pla Estratègic de Turisme**, el Pla Director de la UNESCO, la seua presència en la Xarxa de Destinacions Turístiques Intel·ligents de la Comunitat Valenciana, i la creació de la Comissió Mixta de Turisme com a ferramenta per a coordinar les accions en l'àmbit local. Igualment, s'ha destacat participació de la ciutat en la marca Crea Turisme i Mediterranew Musix de la Conselleria de Turisme.

D'altra banda, s'ha fet una exposició dels diferents programes amb els quals compta Visit Llíria per a la difusió del patrimoni cultural i la música, com són **‘Històries Nocturnes’**, que enguany han complit el seu vinté aniversari, o els festivals **“eMe” de Música Antiga**, el **LLUM Fest**, **EdetArts** o **El Desenjazz**.

La visita ha culminat amb un recorregut per diversos monuments de la ciutat, com la **Basílica de l'Assumpció**, els **Mausoleus Romans**, els **Banys Àrabs**, la **Vila Vella** i **l'església de la Sang**.

![ Visita del secretari autonómic de Turisme ](/assets/continguts/recursos/20250721-visitaLlíriasecretarioautonómicoTurismo.jpg "Visita del secretari autonómic de Turisme")