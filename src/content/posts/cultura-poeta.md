---
title: La poesia i la memòria omplin la Biblioteca l’Almodí amb “Enyors d’una absència”
author: Carlos Castillo
date: 16/02/2026
tags: cultura
---

## Josep Manuel Izquierdo presenta el seu nou poemari en un acte íntim d’homenatge als orígens, la mare i la dignitat


El passat divendres 13 de febrer, a les 18.00 hores, la Biblioteca l’Almodí va acollir la presentació del poemari Enyors d’una absència, obra de Josep Manuel Izquierdo, conegut també com el Poeta del Foc.

Durant l’acte, l’autor va compartir amb el públic el sentit profund del seu llibre, afirmant que «es canta a allò que es perd», una idea que travessa tota l’obra. Izquierdo va posar en relleu els seus orígens humils, tant per part de mare com de pare, i va explicar que este poemari naix com un homenatge a sa mare, a qui va descriure com una dona amb una voluntat i una capacitat de treball inaudites.

El poeta va destacar que va ser ella qui li va transmetre la llengua, la dignitat i una brúixola moral que l’ha guiada al llarg de la vida i que l’ha ajudat a ser la persona que és hui en dia. Al llarg de la vesprada, es van llegir diversos poemes del llibre, creant un ambient de recolliment i emoció compartida. Poemes que parlen sobre la terra, l'acomiadament, els conflictes familiars i la salut mental i les malalties que l'envolten, obrint-se als assistents i nomenant la seua bipolaritat i l'efecte que ha tingut al llarg de la seua vida.

Al seu costat, Manolo Sánchez Vidagany va oferir un interessant recorregut històric pel barri del Raval, lloc on va nàixer la mare del poeta, aportant context i memòria col·lectiva a l’homenatge literari.

L’acte va transcórrer amb un ambient proper i íntim, tot i que va quedar breument interromput a l’inici per les alarmes d’emergència climàtica, que van sonar de manera inesperada i van causar un moment de sorpresa entre les persones assistents.


![ Imatge ](/assets/continguts/recursos/20260216-poetadelfoc.jpg "Imatge")
