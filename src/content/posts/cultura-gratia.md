---
title: L'Ajuntament convoca els concursos del 8M
author: Carlos Castillo
date: 12/02/2026
tags: cultura
---

## El Premi Grattia Maximilla d'aquest any estarà dedicat a les dones que hagen destacat en l'àmbit audiovisual


L'Ajuntament, a través de la Regidoria d'Igualtat, ha convocat els concursos que organitza amb motiu del 8M, Dia Internacional de la Dona. El Premi Grattia Maximilla 2026 estarà dedicat a les dones que hagen destacat en l'àmbit de la producció, direcció i comunicació audiovisual.

Cada any es concedeix aquest guardó per a reconéixer a aquelles, nascudes o empadronades al municipi, que han sigut rellevants i pioneres en diferents àmbits de la societat, i han contribuït així a trencar, en favor de la igualtat, prejuís socials i culturals.

El termini de presentació de suggeriments per a aquesta onzena edició estarà obert fins al pròxim 20 de febrer.

Concursos cartells i fotografia
A més, fins a eixa mateixa data es podran presentar els treballs participants en el XXV Concurs de Cartells i el XIX de Fotografia.

El certamen de cartells està dividit en dues modalitats segons l'edat, per a persones de fins a 16 anys, i per a majors de 16, mentre que el de fotografia és de categoria única. En cada una es concedirà un primer premi dotat amb 200 euros, un segon de 150 euros, i un a la millor concursant de la localitat amb 100 euros.

L’entrega de guardons es realitzarà el dia 6 de març a les 18.00 hores al Centre Multiús.

Les bases de tots els premis estan disponibles en el web municipal.

![ Imatge ](/assets/continguts/recursos/20260212-cartells.jpg "Imatge")