---
title: Finalitza la primera part de l'Annex del Pavelló del Pla de l'Arc
author: Carlos Castillo
date: 21/11/2024
tags: esport
---

## Els clubs d'esport de la nostra ciutat ja poden començar a entrenar al nou recinte esportiu

L'Ajuntament de Llíria ha **finalitzat les obres de millora i coberta de les pistes annexes al Pavelló Pla de l'Arc**. Aquest Annex és la primera part de l'ampliació de l'enorme complex Esportiu edetà, destinat a donar servei als creixents 28 clubs esportius i els 64 equips amb els quals compta la nostra ciutat, tant de cara a les necessitats actuals, com les futures. Ja són molts els esportistes que des del passat dia 13 de novembre han pogut entrenar i gaudir del nou recinte.

L'actuació, realitzada per substituir les pistes cobertes anteriors que no complien les mesures mínimes d'amplària reglamentària d'entrenament i competició, ha suposat una inversió **d'1.029.160 euros**. En un principi aquest era el pressupost de totes les fases de l'Annex nou i les pistes, abans que la guerra d'Ucraïna encarira enormement el cost del projecte. Per pal·liar-ho i evitar allargar molt la construcció es va reelaborar per fases. La primera fase, que és la que ha finalitzat ara i que va mancar d'inauguració oficial pel dol de la DANA, consistia en la construcció de l'Annex actual, la renovació d'una de les pistes exteriors i la preparació del terreny per a la segona fase de l'Annex que és dura a terme els anys vinents. 

Aquest nou recinte Esportiu consisteix en una **coberta multifuncional d'últim model**, amb un camp polifacètic amb dues porteries i 8 cistelles ajustables. La particularitat d'aquesta construcció consisteix en el fet que està construït com una mena de base sobre la qual se'n poden anar col·locant i retirant modificacions per adaptar-la a les diferents necessitats del moment. La seua forma una mica singular aconsegueix deixar entrar la llum natural tot i estar completament cobert i aïllat de possibles incidències climàtiques com la pluja.  
 
![Foto de l'Annex al interior](/assets/continguts/recursos/20241121-interior-annex.jpg "Foto de l'interior de l'Annex")

El regidor d'Esports, **Nico Marco**, ha puntualitzat que "a falta de realitzar alguns detalls d'equipament, que es completaran en els pròxims dies, des d'avui entra en servei aquesta ampliació que era molt necessària per a donar una adequada cabuda als 64 equips dels diferents clubs que utilitzen el Pla de l'Arc, i que podran gaudir d'un espai més versàtil i funcional, que servirà per a descongestionar aquestes instal·lacions".

En aquest sentit, l’edil ha volgut agrair “la col·laboració i comprensió de totes les entitats esportives que s'han vist afectades per la durada de les obres, i a les quals hem hagut d'oferir altres alternatives d'espai en condicions provisionals".

A més, **Nico Marco** ha explicat que aquesta actuació “és la primera fase del projecte de millora de les pistes annexes al Pavelló Pla de l'Arc, i comprén una segona fase per a cobrir també la part posterior del recinte i que esperem poder posar en marxa com més prompte millor”.

Per la seua banda, l'alcalde **Joanma Miguel**, que va visitar el passat 13 de novembre junt amb l'edil d'Esports les noves instal·lacions, va destacar que aquest projecte “suposa un salt quantitatiu i qualitatiu en els equipaments esportius de la nostra ciutat, que optimitza les condicions per al desenvolupament de l'activitat dels clubs de la localitat, en l'aposta del Govern municipal per millorar tots els poliesportius del municipi”.

![Foto de l'Annex des de la part posterior](/assets/continguts/recursos/20241121-annex-Pla-de-l_Arc.jpg "Foto de l'Annex")


