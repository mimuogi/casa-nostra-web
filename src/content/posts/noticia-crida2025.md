---
title: Una Crida passada per aigua i en dues parts, anuncia les Falles de Llíria 2025
author: Carlos Castillo
date: 23/02/2025
tags: noticia
---

## Les falleres majors i el president infantil de la ciutat animen a omplir la vida del municipi amb estes celebracions, en un acte que es va haver de postergar per la pluja

La Crida va anunciar oficialment, ahir, les Falles 2025 a la capital del Camp de Túria. L'acte va haver de realitzar-se en dues parts per les inclemències meteorològiques de la vesprada. Quan la fallera major de Llíria estava oferint les seues primeres paraules, la pluja va començar a caure amb intensitat a la plaça Major, per la qual cosa totes les persones presents van haver de refugiar-se a Ca la Vila i donar pas al concert de **l'Orquestra de Plectre “El Micalet”** programat per a tancar la Crida.

Finalment, la fallera major **Arantxa Redondo**, la fallera major infantil **Marta Boscá** i el president infantil **Cesc Gea**, van poder donar tot el seu pregó al pàrquing de La Cultural, on a la nit s'anava celebrar una revetla, i en els moments previs al sopar de germanor de totes les comissions al Pavelló Vell.

Va ser un discurs ple de sentiment en el qual van convidar a participar de la festa de 2025 “per a omplir la vida de la ciutat amb estes celebracions”. Van posar l'accent en els valors de les Falles “d'un poble que se sent orgullós de la seua identitat i les seues tradicions, i que es plasmen a través del treball d'artistes fallers, músics, pirotècnics i indumentaristes”. Igualment, van apel·lar a la “convivència fallera perquè prevalga la igualtat, la solidaritat i la tolerància en una festa que combina tradició i modernitat”. Finalment, van voler reconéixer “el treball i l'esforç dels fallers i les falleres de Llíria, motor fonamental per a fer possibles estes celebracions”.

Les comissions de la localitat van acompanyar a les màximes representants de les Falles de Llíria, en un acte que va comptar amb la presència de l'alcalde **Joanma Miguel**, la regidora de Festes **Mª José Llopis** i representants de la Corporació municipal, i la presidenta de Junta Local Fallera **Enri Fitos**. El primer edil que encara va poder entregar la Clau de la Ciutat a les falleres majors del municipi en la part de la plaça Major, va animar a totes les falles “a fer dels casals la casa de tots i sumar a la ciutadania a estes festes per a gaudir-les junts en harmonia”. 

![La Fallera Major donant el seu discurs](/assets/continguts/recursos29250224-crida.jpg "La Fallera Major donant el seu discurs")

