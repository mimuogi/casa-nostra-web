---
title: Triomf d’ofici per seguir somiant amb l’ascens
author: Sibilino
date: 23/03/2025
tags: esport
---

El **Sènior Femení** del **Club Balonmano Llíria** va protagonitzar una victòria memorable en la jornada 6 de la fase d'ascens a **Primera Nacional** davant el **HISPANITAS BM. PETRER.** Un duel d'alta tensió entre el segon i el tercer classificat que no va decebre i va oferir un espectacle digne d'un Pavelló que va vibrar en cada jugada.

L'inici del partit va ser un monòleg edetà. Les jugadores del **Llíria**, impulsades per una dinàmica ascendent després de tres triomfs consecutius, van eixir a la pista amb una intensitat desbordant. En tan sols cinc minuts, el marcador reflectia un imponent **4-0**, fet que va obligar l'entrenador rival a demanar temps mort per frenar l'ofensiva local.

El **Petrer**, lluny d'amagar-se, va demostrar per què ocupa la part alta de la classificació. A poc a poc, van anar entrant al partit, igualant les forces fins a reduir l'avantatge edetà. Al **minut 15** va arribar un cop dur per a les locals: **Esther**, qui havia estat la referent ofensiva de l'equip, va patir una lesió al turmell quan el marcador assenyalava un **12-9** favorable a les nostres. La seua absència es va notar immediatament, i el conjunt llirià va haver de recórrer a la fortalesa defensiva per mantindre's per davant. Amb molt de sacrifici, aconseguiren anar-se'n al descans amb un **16-14** a favor.

La segona meitat va començar amb un gir inesperat. En només cinc minuts, el **Petrer** va capgirar el marcador i es va situar per davant per primera volta al partit (**22-24**). El **Llíria**, castigat per diverses exclusions de dos minuts a jugadores clau, entre elles una combativa **Marta Moliner**, va haver de lluitar contra la inferioritat numèrica i la pressió rival. Semblava que el partit s'escaparia de les mans.

Amb un **25-26** en contra, **Esther** va tornar a la pista, venada però decidida, transformant el joc de l'equip. La seua presència va aportar la serenitat necessària en atac, i el **Llíria** va recuperar l'encert en un festival ofensiu de gran altura. Els últims minuts van ser un intercanvi frenètic de cops i gols que va mantindre el públic amb l'alè contingut fins al final.

Amb el rellotge a punt d'esgotar-se, les edetanes van saber jugar els últims atacs amb intel·ligència i sang freda per segellar una victòria per **34-33**. L'alegria es va desfermar al **Pla de l'Arc** en una celebració que reflectia la importància del triomf.

Amb aquest resultat, el **Club Balonmano Llíria** suma la quarta victòria consecutiva i empata a la **segona posició** amb **8 punts** juntament amb el **Petrer**. Tot i això, per diferència de gols, les alacantines es mantenen per davant. Però una cosa és clara: les edetanes han demostrat que estan llestes per lluitar fins al final per l'ascens.

El pròxim repte serà majúscul: el **Club Balonmano Llíria** s'enfrontarà a **l'ERUM HANDBOL COMTAT**, les líders invictes de la classificació amb 6 victòries en 6 partits. Per seguir aspirant a l'ascens, les nostres guerreres hauran d'assaltar el seu pavelló i trencar la seua imbatibilitat en un duel que promet emocions fortes.