---
title: S'aprova una reducció del 12,38% en la taxa de recollida de residus a partir de 2026
author: Carlos Castillo
date: 20/09/2025
tags: noticia
---

## L'estudi de viabilitat econòmica en la gestió ha permés aplicar esta baixada que tindrà un impacte positiu directe en la ciutadania

El ple de l'Ajuntament, celebrat el dia 17, va aprovar la modificació de l'ordenança fiscal núm. 16 reguladora de la taxa per la prestació del servici de recollida i abocament de fem, que contempla una reducció del 12,38% a partir de **l'1 de gener de 2026**.

La mesura és el resultat d'un estudi de viabilitat econòmica en el qual s'han tingut en compte dos factors principals. D'una banda, l'actualització de les unitats fiscals existents que permet una redistribució més ajustada dels costos del servici, aconseguint un repartiment més equitatiu de la càrrega tributària. I a més, s'ha revisat la fórmula de finançament amb el Consorci València Interior, que a partir de l'exercici 2025 ja no es trasllada directament a l'Ajuntament sinó que es factura en el mateix Consorci.

L'alcalde i regidor d'Hisenda, **Paco Gorrea**, ha subratllat que amb esta decisió “avancem en una gestió més eficient i sostenible dels recursos municipals. La **reducció del 12,38%** en la taxa de residus suposa un impacte directe per a la ciutadania i reflecteix la nostra voluntat d'adaptar la fiscalitat local a la realitat actual del municipi”.

La modificació de l'ordenança entrarà en vigor **l'1 de gener de 2026**, consolidant així una política fiscal orientada a l'eficiència en la gestió i al benefici directe per als veïns i veïnes de Llíria. 

