---
title: El somni continua
author: Sibilino
date: 21/07/2025
tags: esport
---

## El CEB Llíria continua treballant per arribar a la pretemporada de la millor forma possible en esta segona temporada a Segona FEB, després de passar 17 temporades fora del bàsquet professional

El **Club Esportiu Bàsquet Llíria** ha començat a construir el projecte esportiu per a la temporada 2025-2026 amb novetats importants, amb la clara voluntat de continuar consolidant-se en la categoria i fer gaudir l’afició del **Pla de l’Arc** amb un bàsquet valent, compromés i fidel a la identitat del club.

El primer moviment ha estat a la banqueta amb l’arribada de **Javier Villaplana** com a nou entrenador del primer equip. El tècnic valencià arriba a **Llíria** amb passió, il·lusió i moltes ganes de liderar el pròxim capítol del somni groc-i-negre, convertint-se en el cervell d’un equip que vol continuar creixent sense renunciar a res. **Villaplana** promet un bàsquet vertical, amb transicions ràpides i un gran volum de tir de 3 punts, carregant el rebot i potenciant al màxim les virtuts dels seus jugadors. Amb tan sols 30 anys, ja compta amb un palmarés destacat: campió de l’EuroCup i títols de Lliga i Supercopa Endesa com a entrenador ajudant amb el **Valencia Basket**. Graduat en Ciències de l’Activitat Física i l’Esport per la **Universitat de València**, **Villaplana** assumix el repte de dirigir el primer equip del **CEB Llíria** amb ambició i una proposta de joc moderna i valenta.

Pel que fa a la plantilla, el club ha confirmat la continuïtat de **cinc peces fonamentals** que representen el cor i l’ànima del projecte. **Víctor Pérez**, el capità, seguirà una temporada més al capdavant del grup —i ja en van **setze**— defensant els colors de casa amb la mateixa passió de sempre. **Kennedy Clement** continuarà volant al **Pla de l’Arc** després d’una temporada on ha deixat empremta amb la seua potència i capacitat d’espectacle. Els **germans Rivas**, **Alejandro i Diego**, jugadors formats al club i al bàsquet edetà, també seguiran aportant compromís, identitat i arrels a un equip que no s’entén sense la seua gent. **Hannibal Salomon** renova el seu compromís amb el **CEB Llíria** i continuarà una temporada més amb el nostre mussol al pit. Elegància, força i polivalència. Un jugador complet, capaç de dominar en defensa, aportar en atac i fer millor tot el que l’envolta.

En l’apartat d’incorporacions, el club ha anunciat tres reforços il·lusionants. **Michael Enabulele**, pivot balear de 2,02 metres i gran projecció, arriba cedit del **Palmer Basket** després del seu ascens a **Primera FEB**. El melianer **Jaime Palamós**, base valencià de 23 anys, s'incorpora procedent del **Camosun College** de Canadà, on ha tingut una etapa universitària destacada i ha demostrat capacitat per generar joc i dirigir l’equip des de la posició de base. A més, el **Club Esportiu Bàsquet Llíria** incorpora **Alonso Meana** per liderar la direcció del joc la pròxima temporada. Base de 25 anys, és un jugador amb caràcter, talent i una lectura de partit privilegiada. **Meana** arriba des d’Astúries amb experiència en **Primera LEB** i una trajectòria que el definix com un base complet: criteri, intensitat i capacitat de lideratge. Format a una de les millors pedreres del país, aterra al **Pla de l’Arc** amb la il·lusió de sumar al projecte edetà i fer créixer l’equip des del ritme i l’ordre. Els seus últims dos anys ha estat a **Zornotza**, on ha sigut un dels pilars de l’equip. El passat curs va registrar una mitjana de **13 punts** i **5 assistències**, sent el principal director de joc.

A més, el club ha acomiadat amb agraïment i reconeixement diversos jugadors que han format part del camí recent. **Marco Alejo** tanca una etapa de set temporades on ha estat clau en l’ascens i la permanència a Segona FEB, amb una dedicació i un compromís exemplars. **Ximo Rodenas** marxa després de quatre temporades i centenars de triples que ja formen part de la història recent del club. **Marc García**, després d’un any intens i compromés, també deixa la disciplina edetana. **Aziz Fadika**, que s’hi va incorporar al gener i va contribuir a l’accés al play-off, també emprén nous camins, igual que **Chema Torres**, que tanca un cicle de quatre anys com a director de joc, sempre amb humilitat i respecte pels colors del club. **Edu Martínez**, per la seua banda, deixa la pista però continuarà vinculat al club com a ajudant de la direcció esportiva, en una nova etapa des del despatx.

**David Cintero** no continuarà al **Club Esportiu Bàsquet Llíria** la pròxima temporada. Des del **CEB Llíria** li agraïxen estos anys a disposició del club en tot el que ha fet falta: preparador físic, segon entrenador, fins i tot primer entrenador en moments difícils, sempre amb professionalitat, entrega i respecte pels colors del club.

Amb estes primeres decisions, el **CEB Llíria** comença a traçar les línies d’un projecte ambiciós i fidel als seus valors. Un projecte que vol continuar escrivint pàgines d’història a **Segona FEB** i consolidar-se definitivament entre l’elit del bàsquet valencià.
