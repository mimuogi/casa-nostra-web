---
title: Edu Martínez reforça el Nadunet Refitel Bàsquet Llíria per a la segona volta de la Segona FEB
author: Sibilino
date: 21/01/2025
tags: esport
---

El **Nadunet Refitel Bàsquet Llíria** incorpora a **Edu Martínez** per a la segona volta de la competició, amb l’objectiu de reforçar l’equip i mantindre viu el somni de classificar-se per als **play-offs** i afrontar-los en les millors condicions. Després d’un inici de segona volta complicat amb dues derrotes, el club aposta per l’experiència i la qualitat del jugador per revertir la situació.

**Edu Martínez**, ala-pivot de 34 anys i 202 cm d’alçada, és natural de Logronyo (La Rioja) i compta amb una llarga trajectòria en el bàsquet professional, incloent competicions com la **Primera FEB** (antiga LEB Oro). Amb equips com el **CB Breogán**, el **Club Ourense Baloncesto**, el **San Pablo Burgos**, el **Retabet Bilbao Basket** i **l’HLA Alicante** al seu historial, **Edu** s’ha consolidat com un jugador polivalent amb un gran percentatge en tirs de tres punts.

Aquesta no és la primera vegada que vestix els colors del **Bàsquet Llíria**. La temporada passada, **Martínez** va formar part de l’equip que va aconseguir l’ascens de categoria, deixant un record inoblidable en l’afició del **Pla de l’Arc**. Ara, torna amb la mateixa il·lusió per ajudar l’equip en un moment clau de la temporada.

El pròxim repte per al **Nadunet Refitel Bàsquet Llíria** serà consolidar el seu joc i garantir una posició entre els millors equips de la lliga, amb la mirada posada en els **play-offs**. Amb la tornada **d’Edu Martínez**, l’equip guanya solidesa i una peça clau per a afrontar els moments més exigents de la temporada.

Benvingut de nou, **Edu**!