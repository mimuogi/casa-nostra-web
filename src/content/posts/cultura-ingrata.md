---
title: “Ingrata pàtria meua” obri un intens col·loqui sobre memòria, identitat i història
author: Carlos Castillo
date: 07/02/2026
tags: cultura
---

## Martí Domínguez presenta la seua novel·la a la sala Villarejo de la Unió Musical, acompanyat per Josep Maria Jordán i l’historiador Juan José Adrià


El passat dimarts, a les 18.30 hores, la sala Villarejo de la Unió Musical de Llíria va acollir la presentació del llibre Ingrata pàtria meua, una novel·la de Martí Domínguez, Premi Nacional de Periodisme 2007 per la Revista Mètode, doctor en Biologia i autor reconegut amb diversos guardons literaris i periodístics.

L’acte va estar acompanyat per l’escriptor Josep María Jordán i l’historiador Joan Josep Adrià, que, per torns, van anar introduint els principals temes que envolten la novel·la i van donar pas a un enriquidor col·loqui.

La novel·la recrea els últims moments de vida del doctor Joan Peset Aleixandre, tot i que el seu nom no és mencionat en cap moment. Una absència deliberada que, lluny d’amagar-lo, el fa encara més present com a símbol d’una època marcada per la repressió, la intolerància i la negació de la complexitat humana.

La presentació va utilitzar-se per explorar els temes de la novel·la. L'historiador Juanjo Adrià va llançar una pregunta clau que va vertebrar el debat: què contem del passat?, reflexionant sobre la diferència entre l’enfocament del novel·lista i el de l’historiador. Mentre que el novel·lista pot fer servir recursos literaris —fins i tot la ficció o la “mentida narrativa”— per arribar millor al lector i explicar amb més força emocional els fets, l’historiador, segons Adrià, no pot mentir, encara que sí que pot equivocar-se en la interpretació dels esdeveniments.

El col·loqui també va posar el focus en la negació històrica de la pluriidentitat per part de l’Estat espanyol del moment, amb la figura de Peset com a exemple d’algú que desborda qualsevol visió dualista. Es va destacar la seua doble condició: home de ciència, republicà i reivindicatiu, però alhora catòlic i profundament religiós, una identitat complexa que sovint ha sigut silenciada o negada, negant al mateix temps a tots aquells que s'identificaren així, i per tant que qualsevol persona a futur poguera concebre estes identitats com factibles.

El punt final va girar sobre les causes dels assassinats polítics d’aquell període, perquè lluny d'una visió de neteja freda, sistemàtica i mecànica dels enemics del bàndol guanyador, varen existir moltes dinàmiques profundament humanes que varen afectar enormement les condemnes de cada u dels empresonats. Unes circumstàncies en què la combinació d’odi fanàtic, gelosies personals i interessos econòmics decidiren el destí d'aquelles persones i que expliquen la violència exercida contra figures com el doctor Peset. Convidem a tots a gaudir d'esta novel·la que estem segurs que no deixarà indiferent a ningú dels que s'atrevisca a llegir-la.

![ Imatge la presa de possessió ](/assets/continguts/recursos/20260207-ingrata1.jpg "Imatge la presa de possessió")

![ Imatge la presa de possessió ](/assets/continguts/recursos/20260207-ingrata2.jpg "Imatge la presa de possessió")

![ Imatge la presa de possessió ](/assets/continguts/recursos/20260207-ingrata3.jpg "Imatge la presa de possessió")
