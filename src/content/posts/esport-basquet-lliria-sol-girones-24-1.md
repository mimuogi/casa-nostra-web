---
title: Victòria de líder
author: Sibilino
date: 09/12/2024
tags: esport
---

## El CEB Llíria s’imposa al Sol Gironès Bisbal Bàsquet amb un últim quart antològic 

El **Nadunet Refitel Bàsquet Llíria** continua imparable, aconseguint una altra destacada victòria a casa en imposar-se amb contundència al **Sol Gironès Bisbal Bàsquet**. Els edetans van demostrar, una vegada més, el seu potencial ofensiu amb una actuació que va anar de menys a més, i que els permet dormir, una vegada més, com a líders.  

El **CEB Llíria** va aconseguir una victòria molt treballada davant el **Sol Gironès Bisbal Bàsquet**, en un partit que va estar ple de dificultats fins als últims minuts. Els visitants van sorprendre amb un plantejament inicial molt intens, jugant per damunt de les seues possibilitats i mantenint un ritme alt que va posar en dificultats els edetans durant bona part del partit.
Els locals, lluny del seu millor joc, van mostrar moments de desordre, especialment en atac, amb molts errors en cistelles clares i un baix percentatge en el tir. Aquesta situació va permetre que el **Sol Gironès** es mantinguera dins del partit i fins i tot liderara el marcador en diferents trams, amb un encert destacat en el joc interior.

No obstant la intensitat de l’equip empordanès, el **CEB Llíria** semblava tenir el control del partit i donava la sensació que, quan ho desitjaven, podien trencar-lo. Així va ser, ja que, quan els bisbalencs van marcar la màxima distància registrada al **Pla de l’Arc** aquesta temporada, el **Llíria** va reaccionar i sense escrúpols van acabar imposant-se, de forma contundent **76 - 53.**
Tal com s’ha comentat, va ser en l'últim quart quan els locals van fer un pas endavant gràcies a una defensa molt més sòlida i un espectacular parcial final de **24-1**. Amb una defensa intractable i un atac letal, els de **Víctor Rubio** van imposar la seua llei i van fer vibrar el **Pavelló Pla de l’Arc**.  

**Alejandro Rivas** va ser, una vegada més, el jugador més destacat de la trobada. Amb una actuació completíssima, va aparéixer en els moments clau tant en atac com en defensa per mantindre a l'equip viu i no deixant que els rivals es distanciaren al marcador. També cal destacar la gran progressió de **Kandulu**, que va acabar dominant la pintura i desactivant qualsevol intent de reacció per part dels visitants. Per la seua banda, **Josep Pérez** va aportar control i ritme des de la direcció del joc, marcant el camí cap a una victòria molt treballada.  

Amb aquesta **huitena** victòria consecutiva, el **Nadunet Refitel Bàsquet Llíria** continua invicte a casa, convertint el **Pla de l’Arc en un autèntic fortí**. L’afició, liderada per la **Paranoia Edetana**, va tornar a ser un jugador més, creant un ambient que inspira els locals i va acabar intimidant els rivals.

Aquesta setmana, l’equip afrontarà un **repte doble**: **dimecres 11** de desembre es desplaçarà a Barcelona per disputar la jornada 10 del campionat contra el **CB Prat**. Equip que actualment és **cinqué** a la classificació general amb un rècord de **6-3** i **15 punts**. Els nostres rivals buscaran tornar a guanyar a casa després de perdre contra el **FIWI Palma** amb un mal primer quart.

Mentre que dissabte **14 de desembre a les 18.30 h** els nostres tornaran a casa per a disputar un partit clàssic, dels de sempre, contra el **CB Horta Godella**.
