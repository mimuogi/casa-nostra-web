---
title: L'Ajuntament de Llíria instal·la panells solars en l'edifici dels Alts del Mercat
author: Carlos Castillo
date: 22/05/2025
tags: noticia
---

## Esta actuació, que ha comptat amb una ajuda de l'IVACE, promou l'autoconsum i l'estalvi en la factura elèctrica


L'Ajuntament de Llíria continua avançant cap a un model energètic més net i respectuós amb el medi ambient. En esta línia, ha **instal·lat panells solars** en la teulada de l'edifici dels **Alts del Mercat**, on se situen les oficines municipals, a través d'una ajuda de **l'IVACE** (Institut Valencià de la Competitivitat Empresarial).

Esta instal·lació té una potència de **50 kW** i servirà perquè el mateix edifici genere la seua electricitat i entre en un model d'autoconsum. Gràcies a esta mesura, es podrà estalviar en la factura elèctrica i reduir l'impacte ambiental.

L'ajuda rebuda de l'IVACE es desglossa en dos tipus, una de **14.374,01 euros a fons perdut**, i l'altra de **28.748,03 euros** mitjançant un **préstec sense interessos**.

Els panells s'han col·locat en el costat sud de la teulada, aprofitant al màxim la llum solar i sense ombres que resten rendiment. Com l'edifici s'usa sobretot durant el dia, per al funcionament administratiu municipal, no ha sigut necessari instal·lar bateries per a emmagatzemar energia, la qual cosa ha permés abaratir els costos d'instal·lació.

Actualment, l'ajuntament forma part d'un grup de sis edificis municipals que comparteixen energia solar procedent de la planta instal·lada a l'Escola de Dansa. Quan estiga completament operativa la nova instal·lació dels Alts del Mercat, l'electricitat que es generava allí per al consistori es destinarà a un altre edifici públic, per a ajudar així a reduir el consum d'energia tradicional en tot el municipi i estalviar en la factura elèctrica.

La regidora de Medi Ambient, **Consuelo Morató**, ha remarcat que esta acció “és un pas fonamental per a caminar cap a la transició energètica, i el compliment de la nostra agenda urbana i els Objectius de Desenvolupament Sostenible. Les administracions han de servir d'exemple i inspiració per a mostrar que una energia neta no sols és viable sinó desitjable”.

![ Imatge de la nova instalació d'energia solar ](/assets/continguts/recursos/20250522-panellsolars.jpg "Imatge de la nova instalació d'energia solar")
