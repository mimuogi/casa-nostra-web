---
title: Catalunya decidirà el top 4
author: Sibilino
date: 13/04/2025
tags: esport
---

El **CEB Llíria** encadena la sisena derrota consecutiva a casa en una segona volta per oblidar. Malgrat els esforços de tot l'equip i una bona actuació de **Marc García** i **Edu Martínez**, els edetans tornen a caure al **Pla de l’Arc** davant un **Maderas Sorli Benicarló** efectiu i ben plantat. L'objectiu del **Top 4** queda ara en mans d’altres resultats.

El partit va arrancar amb intensitat i il·lusió per part dels locals. El **CEB Llíria** es va imposar amb un primer parcial **(9-4)** gràcies a una bona resposta col·lectiva en defensa i algunes cistelles ràpides davant un gran inici dels castellonencs, tot i que les seues sensacions a la pista no eren roïnes a pesar del marcador en contra. Una falta exterior **d’Hannibal Salomon** va oferir als visitants tres tirs lliures que van aprofitar per a apropar-se el marcador **(12-11)**, i a poc a poc el **Benicarló** va anar imposant el seu ritme.

Un triple **d’Aleix Haro** va capgirar el marcador **(16-17)** i seria només l’avantsala d’un festival de triples que castigaria la defensa exterior dels locals. Amb un parcial de **2-8**, els castellonencs van obrir una escletxa al marcador. **Edu Martínez** va protagonitzar una gran acció individual amb una cistella des del seu propi camp per evitar una derrota més voluminosa al final dels primers 10 minuts. Tot i això, amb un marcador de **24-30**, el públic dividit entre l'esperança i la resignació, va començar a mostrar signes de preocupació.

El segon període va començar amb dos cistelles fàcils per al **Benicarló** que van obligar **Víctor Rubio** a demanar temps mort. Sense **Josep Pérez** a la direcció, el **Llíria** tenia problemes per generar joc i trobava poques situacions còmodes de tir. L’únic raig de llum era **Marc García**, espectacular durant tot el partit amb més de **20 punts** i una mà quasi infal·lible **(5/7 en triples | 71%)**.

Tot i això, els triples visitants seguien castigant els locals. Un nou encert des de 6,75 va situar el marcador en **27-38**. **Víctor Rubio** esgotava temps morts, tot i que el ritme del partit seguia decantat per als visitants. Amb **3:30** per al descans, el **Benicarló** aconseguia una diferència de **+15 (32-47)** que acabaria sent una llosa massa pesada per als edetans, que anirien tot el partit a contracorrent. Un parcial de **8-2** en els últims minuts maquillava el resultat al descans: **40-49**. Hi havia esperança, però, era feble.

L’inici del tercer quart va ser desesperant. Amb només dos cistelles anotades entre els dos equips en més de quatre minuts, el temps corria a favor del **Benicarló**, que jugava amb el marcador i la paciència dels locals. Un triple que posava el **42-56** obligava novament a **Víctor Rubio** a demanar temps mort.

**Fadika**, carregat de faltes, es trobava al límit de l’expulsió i l’equip acumulava ja **3 faltes**. Sense idees ni solidesa, el **Llíria** va veure com la diferència es disparava fins als **18 punts (42-60)**, amb un públic que no deixava d'animar tot i que s'escoltava algun xiulit a la graderia que va motivar els jugadors.

El parcial final del quart servia per a reduir tímidament l’escletxa i mantindre viva una mínima esperança: **52-65**.

El quart final no va oferir grans sorpreses. L’intercanvi de cistelles afavoria els visitants, que van saber gestionar bé la diferència. El **CEB Llíria** no va abaixar els braços, amb accions de **Kennedy Clement** al contraatac i moments d’energia, però el temps i el marcador jugaven en contra. El parcial de **24-23** no va ser suficient per a inquietar el **Benicarló**, que va mantindre el **+10** fins al final: **76-88**.

Amb aquesta derrota, el **Llíria** continua fora del Top 4 i no depén d’ell mateix per aconseguir avantatge de camp al play-off. A falta d’una jornada per finalitzar la fase regular, els edetans visitaran al **CB Ibersol Tarragona**, amb l’obligació de guanyar i estar molt pendents del que faça el **CB Prat** contra **CB L’Horta Godella**.

La temporada regular s’apropa al seu desenllaç, i malgrat la decepció acumulada al Pla de l’Arc, els edetans encara tenen motius per lluitar i il·lusionar-se.