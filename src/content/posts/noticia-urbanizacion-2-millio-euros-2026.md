---  
title: Llíria destina 2 milions d’euros en una dècada a millorar la mobilitat i l’accessibilitat de les seues urbanitzacions  
author: Quique Monfort  
date: 20/02/2026  
tags: noticia  
---

L’Ajuntament de Llíria ha invertit prop de dos milions d’euros en els últims deu anys en actuacions dirigides a reforçar l’accessibilitat i la mobilitat urbana a les diferents urbanitzacions del terme municipal. Així ho ha detallat el regidor de Mobilitat Sostenible, Paco García, qui ha fet balanç de les principals intervencions executades durant este període.

Entre les primeres actuacions impulsades destaca la millora de l’accés a la zona de Puig-i-Lis des del Prat, on es va construir una rotonda i es van habilitar nous vials amb l’objectiu de facilitar l’entrada i eixida a àrees residencials com Safareig, El Secanet, l’Alt de la Botigueta i Formidables-Corral de la Marquesa. Segons ha recordat l’edil, es tractava d’una infraestructura projectada des de feia més de vint anys que finalment va poder executar-se.

En col·laboració amb la Conselleria d’Infraestructures, el consistori també va promoure la connexió entre el nucli urbà i les urbanitzacions mitjançant la construcció d’un pont ciclopeonial entre el polígon de Rascanya i Puig-i-Lis. Esta actuació ha permés millorar la comunicació entre les zones residencials i el centre de la població, afavorint els desplaçaments a peu i amb bicicleta.

Les intervencions en matèria d’accessibilitat han inclòs igualment treballs de repavimentació i ampliació de calçades per a completar la ronda nord de les urbanitzacions, un eix viari que s’inicia al límit amb Benissanó i dona servei a zones com l’Alt de Botigueta, La Sima, El Secanet i Corral d’Albert.

Des de l’àrea de Mobilitat també s’han dut a terme millores en els accessos al nucli urbà i a diverses urbanitzacions, entre elles el Regalón, Cabeço de l’Àguila, Montecollado, Sant Gerard, Clotxa del Cossi, Caramello i Jardí de Lauro. Així mateix, s’ha executat la repavimentació integral de la carretera de Vilamarxant mitjançant un conveni amb l’àrea de Carreteres de la Diputació de València.

Per a enguany, l’Ajuntament preveu continuar amb noves actuacions, entre elles la repavimentació i la pacificació del trànsit al Camí de la Contienda, que dona servei a les urbanitzacions d’Edeta, Vall de Llíria, Xelvaneta i Xelardo. El projecte contempla també la creació i ampliació d’un carril bici que enllaçarà amb el ja existent a la CV-25, en el tram entre Llíria i Marines.

Pel que fa als pròxims anys, el regidor ha avançat que el departament treballa en un pla de noves infraestructures destinat a reforçar la integració de les urbanitzacions amb el nucli urbà. Entre les propostes en estudi figuren l’obertura d’un vial central que connecte l’entorn de Sant Vicent des de Corral de la Marquesa fins a Oasis i Montejarque, així com nous accessos a Camp de Llíria, Mont-ravana, Xelardo i el Regalón.

Estes actuacions es desenvoluparan de manera coordinada amb la implantació progressiva del servei de clavegueram.

