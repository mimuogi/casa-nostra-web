---
title: Milers de persones celebren la festivitat de Sant Vicent a Llíria
author: Carlos Castillo
date: 29/04/2025
tags: noticia
---

## Van acompanyar ahir la imatge del copatró en la popular i tradicional

En la festivitat del copatró de la ciutat, milers de persones van participar ahir en la tradicional **rogativa** dedicada a Sant Vicent a Llíria, que recorda cada any el miracle obrat pel sant valencià l'any 1410, en el qual va fer rebrotar l'aigua del brollador que estava sec.

En una de les jornades festives més importants de l'any en la localitat, que es va poder celebrar amb normalitat malgrat l'apagada, les persones participants van acompanyar la imatge de **Sant Vicent** fins al parc on se situa l'ermita dedicada al sant. També es van sumar a este multitudinari acte l'alcalde **Joanma Miguel**, la regidora de Festes **Mª José Llopis**, la resta de membres de la Corporació municipal, així com la **Clavaria i Majoralia i representants de la Confraria de Sant Vicent Ferrer**.

L'enclavament natural va ser el punt de trobada de la ciutadania edetana en este dia que combina tradició i devoció. Després del popular esmorzar, es va celebrar al temple vicentí una missa concelebrada amb sermó en valencià. A continuació es va realitzar, en acció de gràcies, la benedicció de les aigües al costat de l'olivera on va predicar el pare Vicent Ferrer.

Amb això, la comitiva va tornar al nucli urbà, on es va celebrar la sempre emotiva trobada entre les imatges dels patrons de Llíria, Sant Vicent i Sant Miquel, al barri del Pla de l’Arc, per a finalitzar el recorregut en la basílica de l'Assumpció.

Els actes de la jornada festiva van concloure amb l'actuació d'una orquestra a la plaça Major. Les festes vicentines continuaran a Llíria fins diumenge que ve amb la celebració de diversos actes religiosos i culturals. 

![ Imatge de la rogativa ](/assets/continguts/recursos/20250429-rogativa.jpg "Imatge de la rogativa")

