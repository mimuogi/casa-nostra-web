---
title: El Llíria U.D. esclata el derbi i suma la seua primera victòria
author: Sibilino
date: 21/09/2025
tags: esport
---

## El Llíria U.D. s’emporta un derbi vibrant amb errades i encerts a parts iguals; el Racing encadena la segona derrota de la temporada.

El **Llíria U.D.** va aconseguir la primera victòria de la temporada després de superar el **Racing Llíria** per **5-2** en un derbi intens i ple d’ocasions. Tots dos equips arribaven a la cita amb la necessitat de puntuar després de perdre en la jornada inaugural, el xoc va respondre a les expectatives amb una primera part trepidant i una segona meitat on els locals van demostrar més profunditat de banqueta i major encert.

El partit va començar amb ritme alt i emoció des del primer moment. Al minut 3, el **Racing** va tindre la primera gran oportunitat quan **Edgar** es va plantar davant **Cristian**, el porter del **Llíria U.D.** va guanyar el mà a mà amb una intervenció de mèrit. Només tres minuts després, va arribar **l’1-0**: **Nadal** va penetrar per la línia de fons i va centrar la pilota al cor de l'àrea, la defensa visitant no va aconseguir rebutjar i **Lucas** va afusellar el porter per obrir el marcador.

El guió no va donar treva. Al minut 22, **Cristian** tornava a ser protagonista amb una parada providencial, en l’acció següent una errada en l’eixida de baló va permetre a **Maikel** empatar a porta buida **(1-1)**. El **Llíria** va reaccionar ràpidament: **Nacho** va signar una jugada espectacular superant tres rivals, el porter del **Racing** va salvar en primera instància i **Nadal**, atent al rebot, va tornar a avançar als locals **(2-1)**.

El duel mantenia un pols vibrant. **Joan García**, imperial al darrere, va tallar una ocasió clara amb una segada providencial evitant un 1vs1, poc després, el **Racing** va tornar a igualar gràcies a **Jesús**, que va aprofitar una passada filtrada d’Edgar per fer el **2-2** des de la banda esquerra. Abans del descans, **Omar** va deixar sol a **Nadal**, que va tindre el **3-2** a tocar tot i que el seu tir es va perdre fregant el pal. La primera part, amb constants alternances i errades defensives, deixava un **2-2** espectacular per a l’espectador.

A la represa, **Nacho**, novament desequilibrant per la dreta, va servir un baló perfecte al punt de penal perquè **Lucas** signara el **3-2** i el seu doblet.

El **Llíria U.D.** va fer gala de la seua profunditat de plantilla introduint fins a cinc canvis, mentre que el **Racing** només va moure la banqueta en dos ocasions, sorprenentment, va substituir a **Edgar**, el seu jugador més actiu en atac.

Poc després, **Omar** va encendre **El Canó** amb un autèntic míssil des de fora de l’àrea que va entrar ajustat a l’esquerra del porter, un golàs que valia el **4-2** i que va donar tranquil·litat a l'equip local. El festival es va completar amb una falta llançada des de camp propi que va acabar en gol: **Nadal** va fregar la pilota, suficient per a desviar-la i enganyar al porter visitant **(5-2)**.

El **Llíria U.D.** va mostrar les seues virtuts: capacitat per fer mal a la contra, encert dels seus homes d’atac amb un **Nacho** estel·lar i un porter, **Cristian**, que malgrat alguna errada puntual va signar intervencions decisives. D’altra banda, el **Racing Llíria** va evidenciar problemes per mantindre la solidesa defensiva (7 gols en contra en 2 jornades) i va desaprofitar moments clau per estar dins del partit.

Amb aquest resultat, el **Llíria U.D.** suma els primers tres punts i agafa confiança després d’un inici complicat, mentre que el **Racing Llíria** encadena la segona derrota i continua sense guanyar, obligat a reaccionar en la pròxima jornada per no quedar-se massa avall en la classificació. El derbi va ser un espectacle per al públic i al mateix temps un recordatori que encara queda molta feina per polir en tots dos vestidors.