---
title: "El tío Safanoria" una ficció de Paco Lluna
author: Sibilino
date: 23/02/2026
tags: cultura
---

**Paco Ibañez**, vinculat al món del teatre des de ben jove i actual president de l’agrupació cultural Teatre de Sant Francesc, presenta el seu primer llargmetratge, "El tio Safanoria", una adaptació cinematogràfica d’un sainet valencià ambientat en l’horta. Amb una trajectòria consolidada damunt dels escenaris i també amb experiència en televisió i cinema, afronta ara el repte de portar a la pantalla gran una història arrelada a la tradició i al caràcter del poble.

**CN: Per a començar, de què tracta “El tio Safanoria”? Com descriuries la història al públic?**

P.I: El tio Safanoria és l’adaptació cinematogràfica d’un sainet valencià molt conegut. Conta la història d’un llaurador que viu diverses peripècies amb els seus veïns de l’horta i que intenta resoldre-les de la manera que més li convé. Com tot bon sainet, hi ha trama, embolic i desenllaç, amb un final que posa ordre —a la seua manera— en el conflicte. És una història senzilla, molt nostra, amb humor i picardia.

**CN: Quin tipus d’espectador creus que connectarà especialment amb la pel·lícula?**

P.I: Crec que connectarà sobretot amb un públic adult, amb gent de mitjana edat i majors, perquè reconeixeran situacions i maneres de fer molt pròximes. Tot i això, m’agradaria que també la joventut s’hi acostara, perquè és una obra molt arrelada a les nostres arrels valencianes i pot ser una manera de redescobrir-les.

**CN: Hi ha una voluntat de recuperar la memòria d’una generació concreta?**

P.I: Sí, clarament. Les noves generacions han de conéixer el passat del seu poble. Històries com esta mostren altres temps i formes de vida que, si no es transmeten a través de l’audiovisual o la cultura, es poden perdre. És una manera de preservar la memòria col·lectiva.

**CN: En el cartell no apareix cap rostre humà, només objectes i un paisatge. És una manera de remarcar el caràcter col·lectiu de la història?**

P.I: Exacte. No volia destacar cap personatge concret. El cartell mostra elements simbòlics de l’horta valenciana: les cases típiques, unes espardenyes, una aixada que ja indiquen l’univers de la pel·lícula. Representen millor l’essència de la història que no una imatge individual.

**CN: Tampoc hi apareix el nom dels actors. Ha sigut una decisió conscient? O simplement és per què el grup d'actors és el mateix que el del teatret de Sant Francesc.**

P.I: El cartell que s’ha vist és un avanç. El definitiu inclourà els noms dels actors i l’equip tècnic. En qualsevol cas, sí que és una producció del grup de teatre de Sant Francesc i els actors són membres del mateix grup.

**CN: Creus que el públic local reconeixerà espais i sentirà la pel·lícula com a pròpia?**

P.I: Sens dubte. Hem rodat en una casa coneguda de Llíria i en diversos espais exteriors del municipi. La gent identificarà els llocs i també els personatges, perquè els conflictes que es plantegen són quotidians a l’Horta Valenciana. Potser el desenllaç és de ficció, però les situacions resulten molt recognoscibles.

**CN: Quins són els temes principals que aborda la pel·lícula?**

P.I: Principalment, els conflictes familiars al voltant d’herències i les maneres tan particulars que té la gent de poble de resoldre’ls. No són temes transcendents, sinó qüestions quotidianes que qualsevol pot identificar fàcilment.

**CN: Quin missatge t’agradaria que el públic s’emportara?**

P.I: Que des d’un poble també es poden fer projectes audiovisuals dignes, encara que no hi haja grans pressupostos. Amb humilitat i esforç, el grup de teatre de Sant Francesc ha aconseguit portar endavant esta ficció. Espere que el públic valore el treball i la dedicació que hi ha darrere.

**CN: Què et va impulsar a contar esta història?**

P.I: Teníem el sainet ja treballat i consolidat damunt l’escenari, i em feia il·lusió provar de portar-lo al llenguatge cinematogràfic. Era una assignatura pendent: fer una filmació pròpia i apostar per un llargmetratge.

**CN: Has exercit com a director de teatre al Teatre de la Banda Primitiva. Com naix el pas del teatre al cinema?**

P.I: Actualment soc director del Teatre de la Banda Primitiva i president del Teatre de Sant Francesc, però la pel·lícula naix d’esta última entitat. He d’agrair a la Banda Primitiva les facilitats per a projectar-la en un espai tan emblemàtic com el Clarín.

**CN: T’ha influït la teua trajectòria teatral en la direcció cinematogràfica?**

P.I: Sí. He volgut donar a la pel·lícula un cert to teatralitzat, però adaptat al llenguatge del cinema. He explicat als actors que no s’actua igual davant d’una càmera que damunt d’un escenari, tot mantenint l’essència del sainet.

**CN: Com ha sigut l’experiència de rodar el teu primer llargmetratge?**

P.I: Ha sigut un repte important. Normalment, es comença amb curtmetratges, però jo he decidit llançar-me directament al llargmetratge, d’aproximadament una hora. Era una aspiració personal que volia complir.

**CN: Quins han sigut els principals reptes de producció?**

P.I: Sobretot els propis d’un projecte de baix pressupost: qüestions tècniques, il·luminació, coordinació i temps. El rodatge i la postproducció s’han allargat, però crec que el resultat compensa l’esforç.

**CN: Hi ha algun moment del rodatge que recordes especialment?**

P.I: Sí, n’hi ha hagut molts, la veritat. Després, quan ho penses, recordes sobretot els moments més divertits. Per exemple, quan rodàvem alguna escena pel carrer i havíem de tallar momentàniament el pas, la gent s’acostava de seguida a preguntar què passava. Molts es pensaven que havia ocorregut alguna cosa greu, però en realitat era simplement el rodatge d’una escena.

També recorde amb molt de carinyo els moments més distesos entre presa i presa: quan aprofitàvem per esmorzar, comentar com havia anat l’escena o prendre alguna cosa junts. Van ser instants molt agradables, de convivència i de bon ambient. En definitiva, ens ho vam passar molt bé durant tot el procés.

**CN: Com ha sigut el treball amb l’equip tècnic?**

P.I: Ha sigut molt positiu. Sempre dic que, quan les coses es fan amb bona intenció i ganes, les persones adequades acaben apareixent. Jo buscava algú que tinguera nocions de càmera i de rodatge, perquè nosaltres venim del teatre i el llenguatge audiovisual és diferent. A través de contactes ens va arribar una jove que estava formada en audiovisuals, amb molta il·lusió per treballar, i que es desplaçava des de València fins a Llíria sempre que calia per a rodar.

A més, venia amb un company que també ens va ajudar molt. Entre els dos ens orientaven en qüestions tècniques —tipus de plans, enquadraments, maneres de gravar cada escena— i ens facilitaven molt la faena. Jo aportava la idea i el criteri més teatral, i ells m’assessoraven perquè cada presa funcionara millor en pantalla. Ha sigut un treball molt col·laboratiu, d’aprendre junts i d’anar construint cada escena pas a pas.

**CN: El resultat final s’assembla a la idea inicial?**

P.I: En essència, sí. Hem fet alguns ajustos i millores per exemple, la música ha sigut composada expressament, però la idea original s’ha respectat i, fins i tot, ha evolucionat favorablement.

**CN: Hi haurà col·loqui després de la projecció?**

P.I: Encara no està decidit. Hi haurà una presentació prèvia amb els actors i l’equip tècnic, i si sorgix un col·loqui posterior, estarem encantats de fer-lo.

**CN: Què has descobert sobre tu mateix durant este procés?**

P.I: Que amb perseverança es poden complir els somnis. Als meus 67 anys, fer una pel·lícula era una meta pendent. He comprovat que, si t’ho proposes de veritat, es pot aconseguir.

**CN: Ja estàs pensant en un pròxim projecte? Et veus continuant en el cinema, tornant al teatre o combinant les dos disciplines?**

P.I: No em tanque cap porta. Continuaré vinculat al teatre de Sant Francesc i, si sorgix un nou projecte cinematogràfic, l’estudiarem amb il·lusió.

La projecció del **pròxim 15 de març a la Banda Primitiva de Llíria a les 19h** es presenta com el colofó d’un treball fet amb il·lusió, esforç i estima. Una cita cultural que no sols servirà per a mostrar el resultat final del rodatge, sinó també per posar en valor el talent local i la capacitat de fer poble a través del teatre i l’audiovisual.
