---
title: El C.BM. Llíria sènior femení, campió invicte de la fase regular i classificat per a lluitar l’ascens
author: Sibilino
date: 10/02/2026
tags: esport
---

## Les edetanes tanquen la fase regular de Primera Autonòmica amb ple de victòries i afronten per quart any consecutiu la fase d’ascens, que arrancarà el 21 de febrer fora de casa davant el Santa Pola

El **C.BM. Llíria femení** ha tancat una fase regular per al record a la **Primera Autonòmica Femenina** d’handbol, proclamant-se **campiones de la lliga** i fent-ho, a més, sense conéixer la derrota. Un ple de victòries que confirma el gran moment de forma de l’equip edetà i li dona el bitllet directe per a disputar la fase d’ascens a **Primera Nacional**.

Les edetanes han finalitzat la competició en **primera posició**, amb **24 punts** després de **12 victòries en 12 partits**, mostrant una regularitat i una superioritat constants al llarg de tota la lliga. En l’apartat ofensiu, el **C.BM. Llíria** ha anotat **375 gols**, amb una mitjana de **31,25 gols per partit**, mentre que en defensa ha encaixat **256 gols (21,33 per encontre)**, tancant la fase regular amb un espectacular diferencial de **+119 gols**.

El rendiment col·lectiu ha sigut una de les claus de l’èxit, amb un atac molt repartit i diverses jugadores destacant jornada rere jornada. **Esther Fernández Flores** ha liderat la faceta anotadora amb **93 gols** en **12 partits** **(7,75 gols per encontre)**, seguida de **Sara Muñoz Gil**, amb **71 gols en 11 partits (6,45)**. També han tingut un paper determinant **Magdalena López Binek (46 gols)**, **Julia Llopis Garcia (37)** i **Berta Mir Mihura (29)**, evidenciant la profunditat i qualitat de la plantilla.

Al capdavant de l’equip es troba **José Luis Aparicio “Caberno”**, peça fonamental en la consolidació d’un projecte sòlid i ambiciós. La seua direcció ha permés construir un grup competitiu, amb una identitat clara i capaç de mantindre un alt nivell de joc durant tota la temporada.

Amb esta classificació, el **C.BM. Llíria** afrontarà una vegada més la fase d’ascens a **Primera Nacional**, una competició que ja coneix bé. Este serà el **quart any consecutiu** que l’equip edetà aconseguix accedir-hi, una mostra de la seua continuïtat i regularitat en l’elit autonòmica. En temporades anteriors, el conjunt de **Llíria** s’ha quedat dos vegades a les portes de l’ascens, finalitzant com a **tercer classificat** de la fase final, recordem que només ascendixen els **dos millors** equips, un fet que augmenta encara més la motivació per a esta nova oportunitat.

La **fase d’ascens** constarà de **10 jornades**, que es disputaran entre el **21 de febrer i el 9 de maig**, amb la particularitat que el **C.BM. Llíria** començarà i acabarà la competició lluny del **Pla de l’Arc**. El debut arribarà el **21/02**, amb un exigent desplaçament davant el **Servilar Serv. Mantenimiento Polanens Santa Pola**.

Al llarg d’esta fase decisiva, les edetanes s’enfrontaran també a **La Plana Handbol Betxí**, **C.BM. Torrent**, **Cummins Castalia Castelló** i **Handbol Sant Joan**, rivals de gran nivell que posaran a prova l’ambició d’un equip decidit a fer el pas definitiu.

Amb experiència, il·lusió i la lliçó apresa de cursos anteriors, el **C.BM. Llíria** inicia ara el tram més exigent de la temporada amb un objectiu clar: convertir la regularitat dels últims anys en l’ascens tan desitjat a **Primera Nacional**.