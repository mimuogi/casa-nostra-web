---
title: Llíria presenta una nova campanya digital per a donar a conéixer el III Pla Municipal d'Igualtat
author: Carlos Castillo
date: 25/01/2026
tags: noticia
---

## L'objectiu és explicar les àrees del pla i la seua importància per al desenvolupament social i igualitari del municipi


L'Ajuntament, a través de la Regidoria d'Igualtat, ha llançat una nova campanya de difusió en Instagram amb l'objectiu d'acostar a la ciutadania el III Pla Municipal d'Igualtat d'Oportunitats entre Dones i Hòmens (2025–2028). Esta iniciativa té com a finalitat explicar, d'una manera clara i accessible, les àrees que conformen el pla i la seua importància per al desenvolupament social i igualitari del municipi.

La campanya es basa en la publicació d'una sèrie de posts que presenten, de manera progressiva, cada una de les deu àrees de treball del pla. Cada publicació incorpora un missatge amb un to pròxim i juvenil, acompanyat d'una imatge amb estil visual unificat, per a facilitar la seua comprensió i impacte entre tots els segments de la població.

La regidora d'Igualtat i LGTBIQ+, Reme Tordera, ha destacat que esta campanya “naix amb la voluntat de fer més accessible el treball municipal en matèria d'igualtat, acostant-lo especialment al públic jove i utilitzant canals que formen part del seu dia a dia”.

Les àrees que es presentaran són les següents:

1. Àrea econòmica: destinada a impulsar la igualtat d'oportunitats en l'àmbit laboral i empresarial.

2. Àrea d'educació: centrada en el treball educatiu per a la prevenció d'estereotips i de la violència de gènere, així com la promoció de la igualtat.

3. Àrea de conciliació i corresponsabilitat: orientada a fomentar el repartiment equitatiu de les tasques domèstiques i de les cures.

4. Àrea de cultura i món festiu: treballa per a garantir espais culturals i festius lliures de desigualtats i violència de gènere.

5. Àrea d'esport: per a promoure la participació igualitària i la visibilització de les dones en l'àmbit esportiu.

6. Àrea de benestar social i salut: enfocada en la salut i el benestar amb perspectiva de gènere.

7. Àrea de xarxes, aliances i participació: destinada a enfortir el teixit associatiu i la participació ciutadana.

8. Àrea d'entorn públic: incorpora la mirada de gènere en l'urbanisme i la seguretat dels espais públics.

9. Àrea d'erradicació de la violència de gènere: orientada a la prevenció, sensibilització i intervenció en situacions de violència de gènere.

10. Àrea de divulgació i comunicació: assegura que totes les accions i recursos en igualtat arriben a la població.

La campanya ja està activa en el perfil oficial d'Instagram de la Unitat d'Igualtat, @unitatigualtat, on es publicaran de manera periòdica els continguts informatius.

