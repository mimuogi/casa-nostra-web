---
title: Llíria llança la tercera edició del seu certamen a la recerca de la millor batuta jove mundial
author: Carlos Castillo
date: 14/04/2025
tags: cultura
---

## El III Concurs Internacional de Direcció d'Orquestra “Llíria City of Music” se celebrarà del 21 al 25 de juliol

La nostra ciutat tornarà a acollir el certamen de direcció d'orquestra més rellevant del panorama musical espanyol. Del **21 al 25 de juliol**, la Ciutat Creativa de la Música per la UNESCO celebrarà el **III Concurs Internacional de Direcció d'Orquestra**, “Llíria City of Music” -CIDO 2025-, obert a les millors promeses de la batuta en l'àmbit internacional.

La Regidoria de Cultura, amb la col·laboració de **l’Asociación Española de Directores de Orquesta (AESDO)**, organitzen este certamen bianual que, com comenta la seua màxima responsable **Maria José Llopis**, “pretén descobrir i significar un trampolí en les seues carreres per a directors i directores menors de 35 anys, al mateix temps que reafirma la posició internacional de Llíria com un referent en la formació musical i amb una prestigiosa trajectòria bicentenària”.

La primera edició, organitzada en 2021, va ser un èxit total, amb 188 aspirants de 35 països, entre els quals va destacar l'hongarés Levente Török, guanyador final del concurs. En la segona, que va tindre lloc en 2023, es va tornar a superar amb escreix el centenar de participants de diverses nacionalitats. El taiwanés **Brian Liao** va ser el vencedor per la seua demostració de tècnica, musicalitat i carisma.

**Cristóbal Soler**, reconegut director d'orquestra de brillant trajectòria, és el director artístic i membre del jurat d'esta tercera edició del CIDO, que a més estarà compost per grans batutes, de dilatada trajectòria i prestigi internacional.

**Importants premis econòmics i de reconeixement**
Des de l'Ajuntament de Llíria i les entitats col·laboradores, s'ha fet un gran esforç per a dotar novament al CIDO de premis atractius, econòmicament i de reconeixement professional per a les persones guardonades:

**Primer premi**
5.000€ i diploma acreditatiu atorgats per l'Ajuntament de Llíria. Així mateix, la persona guardonada amb el primer premi podrà ser convidada a dirigir les orquestres col·laboradores del concurs. 

**Segon premi**
1.500€ i diploma acreditatiu atorgats per l’Asociación Española de Directores de Orquesta (AESDO).

**Tercer premi**
1.000€ i diploma acreditatiu atorgats per l’Asociación Española de Directores de Orquesta (AESDO).

**Premi especial AESDO**
1.000€ atorgats per l’Asociación Española de Directores de Orquesta (AESDO).

Així mateix, la persona associada en AESDO que obtinga la millor classificació general del concurs podrà col·laborar amb les següents orquestres al llarg de les temporades 2026/27 - 2027/28: Jove Orquestra Simfònica de la FSMCV, Harmonie Ensemble, Orquestra ESMAR i Orquestra Jove Fòrum Musicae. Este guardó és compatible amb qualsevol dels anteriors.

**Fases i repertori**
Entre totes les persones inscrites se seleccionaran 25 candidates mitjançant una anàlisi crítica dels seus vídeos, biografies, cartes de recomanació, vinculacions professionals, etc. Estes competiran, ja a Llíria, al llarg de quatre fases, des del 21 fins al 25 de juliol, on hauran de dirigir a l'Orquestra “Llíria City of Music”, integrada majoritàriament per destacats intèrprets de la ciutat edetana.

En el repertori s'inclouen obres d'Igor Stravinski, Edward Elgar, Wolfgang Amadeus Mozart, Henri Tomasi i Ludwig van Beethoven. També s'inclou una obra per encàrrec de David Moliner, de 33 anys. Amb això, CIDO manté el seu compromís amb jóvens compositors i compositores i l'estrena d'obres de nova creació.

**Inscripció oberta fins al 30 d'abril**
Les bases del concurs estan publicades en [www.aesdo.com](https://www.aesdo.com/). El termini d'inscripció estarà obert des d'este dilluns, 14 d'abril, i fins al pròxim 30 d'abril, els dos inclusivament.

![ cartell ](/assets/continguts/recursos/20250414-CARTELCIDOLLIRIA2025.jpg "Cartell")
 