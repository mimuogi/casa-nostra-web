---
title: L'Ajuntament de Llíria presenta el Pla Municipal d'Inversions 2023-2027
author: Carlos Castillo
date: 18/11/2024
tags: noticia
---

## 41 milions d'euros es destinaran durant aquesta legislatura a millorar el municipi

L’alcalde **Joanma Miguel** i el regidor d’Hisenda, **Paco Gorrea**, han presentat el Pla d’Inversions Públiques Municipals (PIM) de l’Ajuntament de Llíria per al període 2023-2027. Al llarg de l’actual legislatura, es preveu una inversió de més de 41 milions d’euros per a la millora dels equipaments i de l’espai públic del municipi.

**Joanma Miguel** ha destacat que les actuacions programades “pretenen situar Llíria com una ciutat referent en qualitat de vida i plena d’oportunitats per a les persones i les empreses”. “El pla es desenvoluparà amb el finançament de recursos propis, les aportacions de l’Estat, la Generalitat Valenciana i la Diputació de València, i amb fons europeus”, ha explicat l’alcalde.

Per la seua banda, el primer tinent d’alcalde, **Paco Gorrea**, ha manifestat que el PIM “es basa en l’Agenda Urbana 2030 de Llíria, aprovada pel ple, que marca les línies estratègiques de present i futur de la nostra ciutat, en compliment dels Objectius de Desenvolupament Sostenible (ODS), per fer una ciutat més inclusiva i sostenible”.

**Àmbits d’actuació del PIM**
Un dels àmbits d’actuació serà la revitalització i reurbanització dels espais públics per millorar la mobilitat, l’accessibilitat i la qualitat de vida de l’entorn urbà. Compta amb un pressupost de 3.663.000 euros, i la inversió més important es destinarà a la **remodelació de la Plaça Major**, amb 1,6 milions d’euros.

Per a la conservació i protecció del patrimoni cultural i paisatgístic es preveuen 3.562.000 euros. La principal actuació serà la **rehabilitació de les Termes Romanes de Mura** amb 1,8 milions d’euros.

En matèria de sostenibilitat, eficiència energètica i lluita contra el canvi climàtic es destinaran 7,1 milions d’euros. La partida més important és per al nou sistema de gestió de l’enllumenat públic, amb 6 milions d’euros, tot i que també es destinaran 16 milions per al seu manteniment en els pròxims 15 anys.

L’apartat corresponent a obres de millora de les infraestructures de les urbanitzacions inclou actuacions valorades en 2,5 milions d’euros.

Per una Llíria més verda, es destinaran 900.000 euros a l’adequació de parcs i jardins. La principal inversió serà per a la **renovació del parc Silvestre d’Edeta**, amb 500.000 euros.

El **Pla d’Inversions Públiques Municipals** (PIM) també inclou 7,4 milions d’euros per a la renovació de les infraestructures d’aigua potable a tot el municipi i la implantació de sistemes de clavegueram a les urbanitzacions. La dotació de clavegueram i la pavimentació dels carrers en aquestes zones residencials s’executarà amb contribucions especials.

El desenvolupament del **Pla de Mobilitat Urbana Sostenible** (PMUS), juntament amb altres actuacions, comportarà una inversió d’1,6 milions d’euros. L’objectiu és garantir un espai urbà inclusiu i segur, adaptat a les normatives actuals i a les necessitats de mobilitat.

Finalment, es duran a terme actuacions per millorar i ampliar els equipaments destinats a la cohesió social, l’educació, la cultura i l’esport, amb un valor de 14,5 milions d’euros. En aquest apartat es contempla la **construcció del nou CEIP núm. 3** a Mura (8.800.000 €), la segona fase de **l’Annex del Pavelló Pla de l’Arc** (800.000 €) i la creació del **Recinte Firal** al Canó (1.000.000 €), entre altres projectes.

A la web de l'ajuntament podeu descarregar i consultar de manera detallada el Pla d’Inversions Públiques Municipals (PIM) de Llíria 2023-2027.


![Portada del PIM](/assets/continguts/recursos/20241118-PIM-lliria.jpg "portada del pla d'inversions")