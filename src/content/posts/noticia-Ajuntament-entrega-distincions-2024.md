---
title: L'Ajuntament de Llíria entrega les seues distincions honorífiques 2024
author: Carlos Castillo
date: 22/11/2024
tags: noticia
---
 
## Han estat guardonats amb la Medalla de la Ciutat l'entrenador de bàsquet Jorge Gutiérrez, la científica Gloria Sánchez i Música Temprana-Escola Suzuki de València

L'Ajuntament de Llíria ha celebrat aquesta vesprada l'acte de lliurament de les distincions honorífiques 2024 al **teatre de la Llar de les Persones Majors**. En aquesta edició, han estat reconeguts amb la Medalla de la Ciutat l'entrenador de bàsquet **Jorge Gutiérrez Téllez**, la científica **Gloria Sánchez Moragas** i **Música Temprana-Escola Suzuki de València**, distinció que ha sigut recollida per una de les seues fundadores, Concha Morató, acompanyada d'altres representants del centre.

L'alcalde **Joanma Miguel** ha destacat que aquests guardons “no només premien els seus èxits individuals, sinó també la seua contribució als valors de Llíria, que han arribat des d'àmbits tan diversos com l'esport, la ciència o l'educació musical, però que comparteixen un fil comú: la seua dedicació i compromís amb l'excel·lència i la innovació”.

“Com a ciutat ens sentim molt orgullosos de comptar amb aquests veïns i veïnes, perquè el seu exemple ens inspira a ser millors i a treballar tots junts per un futur més brillant per a la nostra societat”, ha afegit el primer edil.


**PERSONES I ENTITATS GUARDONADES**

**Jorge Gutiérrez Téllez**
Jorge Gutiérrez ha dedicat tota una vida al bàsquet, des de finals dels anys 70 fins a l'actualitat. Amb el primer equip, destaca el seu paper com a ajudant tècnic durant els dos anys a la màxima categoria del bàsquet nacional, i com a primer entrenador va portar el CEB Llíria a disputar, en la temporada 1994-1995, la fase d'ascens a l'ACB. L'any passat, va aconseguir l'ascens a Segona FEB després de 17 anys.

Però a Jorge Gutiérrez també se li reconeix la seua gran tasca pedagògica en la base, tant en les categories inferiors del club com a l'escola. Ha entrenat centenars de joves, transmetent-los els seus coneixements i metodologia, i dels quals han sorgit alguns dels millors jugadors de la pedrera edetana.

**Gloria Sánchez Moragas**
Gloria Sánchez és investigadora en l'àrea de seguretat microbiològica dels aliments a l'Institut d'Agroquímica i Tecnologia dels Aliments del Consell Superior d'Investigacions Científiques (IATA-CSIC), i membre del Comitè Científic de l'Agència Espanyola de Seguretat Alimentària i Nutrició (AESAN) des de l'any 2021, entre altres organismes. També destaca per una important tasca de divulgació científica en publicacions especialitzades, entre altres mèrits.

Va obtindre el seu doctorat a la Universitat de Barcelona l'any 2003 treballant en la caracterització genètica i antigènica del virus de l'hepatitis A. Posteriorment, es va traslladar al Centre d'Investigació Nestlé a Suïssa durant cinc anys, liderant projectes sobre l'estudi de virus transmesos per aliments, tant en el desenvolupament de mètodes moleculars com en l'avaluació de l'eficàcia de processos de conservació i tractament d'aigües. Amb l'arribada de la pandèmia, el grup VISAFELab va desenvolupar i validar procediments de concentració, detecció i quantificació de SARS-CoV-2 en aigües residuals, que actualment utilitza el Ministeri de Sanitat.

**Música Temprana-Escola Suzuki de València**
Música Temprana va ser la primera escola musical a aplicar el mètode Suzuki a la Comunitat Valenciana, dirigida pels músics de Llíria Concha Morató i Jesús García. Des dels seus inicis, al llarg de tres dècades, el seu projecte educatiu ha apostat per la innovació i les noves pedagogies, la qual cosa li ha valgut el reconeixement tant a Espanya com a Europa.

A més, aquesta escola pionera ha ampliat la seua vocació formativa amb la iniciativa Edeta Arts, una organització dissenyada per posar en valor la projecció de Llíria com a Ciutat Creativa de la Música per la UNESCO i facilitar intercanvis culturals internacionals. En els últims cinc anys, ha portat a més de 1.700 músics de tot el món a la localitat edetana, la Comunitat Valenciana i Espanya, a través de nombrosos concerts i esdeveniments.

![Els regidors i el alcalde amb els premiats](/assets/continguts/recursos/20241122-distinciones-medalla-lliria.jpg "Regidors amb els premiats")
