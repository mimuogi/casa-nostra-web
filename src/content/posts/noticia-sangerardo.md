---
title: L'Ajuntament completa la millora de l'enllumenat públic a Sant Gerard
author: Carlos Castillo
date: 25/01/2026
tags: noticia
---

## La Regidoria de Servicis Energètics ha canviat les llums a LED i s'ha dotat de noves lluminàries sobre la base de l'estudi i treball fet pel consistori


L'edil de Govern Interior i Servicis Energètics de Llíria, Paco García, ha comunicat que “ha finalitzat la millora de l'enllumenat a la urbanització de Sant Gerard, una actuació treballada i impulsada per l'ajuntament sobre la base de la licitació de manteniment dels servicis energètics que es va fer fa uns anys i que ara s'ha vist materialitzada”.

Llíria ha dut a terme durant el 2025 tot un procés d'implantació de nova il·luminació en el terme municipal, tant al nucli urbà, polígons industrials, zones terciàries i urbanitzacions, amb una renovació del 87% de l'enllumenat públic per tecnologia LED de baix consum, molt més eficient i amb millor rendiment. L'altre 13% restant ja s'havia executat a través d'inversions que havia convocat l'IVACE estos últims anys i que el consistori havia sol·licitat.

Les urbanitzacions on s'ha procedit a la renovació i millora de l'enllumenat públic de Llíria han sigut: Sant Gerard, Vall de Llíria, Montejarque, Xelardo, Verger de Sant Miquel, Edeta i Puig-i-lis.

García ha apuntat que una de les urbanitzacions on s'han incorporat més millores “és en la de Sant Gerard, ja que es tracta d'una actuació urbanística incompleta que es va desenvolupar en la segona meitat del segle XX, on només s'han fet recepcions parcials. En la majoria d'urbanitzacions només s'ha procedit al canvi de llums i quadres elèctrics, mentre que en la de Sant Gerard, a més, i tenint en compte l'estudi luminotècnic realitzat per l'ajuntament, s'ha reforçat algun carrer amb noves lluminàries”.

L'edil ha assenyalat que l'actuació d'enllumenat exterior en esta urbanització “ha consistit en la substitució de totes les lluminàries existents a noves amb tecnologia LED. S'ha realitzat la nova instal·lació de punts de llum per a reforçar aquelles zones amb menor il·luminació, s'han substituït columnes de xapa en mal estat per noves columnes o bàculs. S'ha reforçat i reparat part dels cables de la xarxa de distribució d'enllumenat, i, finalment, s'han substituït els quadres de comandament per uns nous amb proteccions concorde a la normativa vigent”.

En total, s'ha procedit al canvi de 4 unitats de centres de comandament amb telegestió, 85 unitats de nous punts de llum amb columna i la substitució de 300 lluminàries amb tecnologia LED.

García conclou que esta és “una iniciativa municipal en la qual es du diversos anys treballant i que ha sigut molt ben rebuda pels veïns i veïnes, ja que a partir d'ara es compta amb un millor i més modernitzat sistema d'enllumenat públic”.


![ Lluminaries de San Gerardo ](/assets/continguts/recursos/20260125-sangerardo1.jpg "Lluminaries de San Gerardo")

![ Lluminaries de San Gerardo ](/assets/continguts/recursos/20260125-sangerardo2.jpg "Lluminaries de San Gerardo")
