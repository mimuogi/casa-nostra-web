---
title: Llíria reclama a la Generalitat incloure millores en la CV-35 i CV-25 al seu pas pel terme municipal
author: Carlos Castillo
date: 28/01/2026
tags: noticia
---

## El pla proposat actualment no contempla ni barreres acústiques per a les urbanitzacions, ni enllumenat en l'enllaç principal del Prat


La Conselleria de Medi Ambient i Infraestructures ha anunciat que invertirà 7,7 milions d'euros a introduir millores en l'autovia CV-35, però no contempla les reclamacions que el Consistori de la nostra ciutat va reclamant des de fa temps per a la seua ciutadania, com són la col·locació de panells acústics a l'altura de la zona d'urbanitzacions i la il·luminació del principal entroncament amb la capital comarcal en la zona del Prat, on té un nuc complet d'entrades i eixides en les dues direccions, cap a València-Ademús i a la localitat edetana i Marines-Olocau.

Segons explica el regidor de Mobilitat Sostenible de Llíria, Paco García, “des de principi d'esta legislatura s'han mantingut diverses reunions amb responsables d'Infraestructures del Consell per a abordar estes problemàtiques, així com s'han pres acords plenaris per unanimitat de tots els grups perquè la petició fora atesa. Però, arribat el moment, la Conselleria ha decidit dur a terme diverses actuacions de millora en esta via deixant de costat als veïns de Llíria i de les poblacions situades al nord de la comarca del Camp de Túria”.

García ha assenyalat que, “si es desenvolupa un pla per a millorar una via, ha de fer-se en la seua integritat, no deixant a una part important de la població fora d'este, ja que les solucions que es volen adoptar a l'Eliana, la Pobla Vallbona i Sant Antoni, són deficiències estructurals que arrossega l'autovia CV-35 des de la seua licitació i concessió en ‘peatge en ombra’ que els governs de Francisco Camps van adjudicar en el seu moment”.

Dins d'eixes deficiències, estan les millores en el pla acústic i de seguretat viària al terme municipal de Llíria, com són l'enllumenat de l'accés principal del Prat, en el punt final del tercer carril, amb l'encreuament de les dues pistes, la CV-35 (València-Ademús) i la CV-25 (Llíria-Marines/Olocau/Gàtova).

Igualment, des de l'Ajuntament també s'ha reclamat la necessitat de comptar amb un accés directe des del nuc de connexió entre la CV-50 amb la CV-35 a les urbanitzacions de la zona est de Llíria i el municipi i el polígon industrial de Benissanó. Un enllaç que la pròpia Conselleria d'Infraestructures va donar el seu vistiplau fa uns anys i que de moment no s'ha executat, ni per la concessionària ni per l'administració.

Per això, des de la nostra ciutat s'ha instat la Conselleria d'Infraestructures que “amplie el pla de millores proposat i s'introduïsquen els canvis necessaris en el mateix per a atendre les demandes dels veïns i veïnes de les poblacions afectades i els quals també són sofridors de les deficiències que manté esta via autonòmica”.

![ Imatge de les millores proposades a l'autovía ](/assets/continguts/recursos/20260128-autovia.jpg "Imatge de les millores proposades a l'autovía")

![ Imatge de les millores proposades a l'autovía ](/assets/continguts/recursos/20260128-autovia1.jpg "Imatge de les millores proposades a l'autovía")