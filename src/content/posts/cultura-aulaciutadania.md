---
title: L’Aula de Ciutadania celebra el seu desé aniversari amb una conferència sobre el consentiment polític en el franquisme vist des de Llíria
author: Carlos Castillo
date: 24/01/2025
tags: cultura
---

## Un acte que va ser un èxit d'assistència a pesar de les males condicions climatològiques

El passat dijous 16, a les 19 hores, va tindre lloc la primera Aula de Ciutadania del 2025, amb tema i títol **"El consentiment polític en el franquisme vist des de Llíria"**. La conferència es va organizar al voltant d'aquest tema amb motiu de la reedició del llibre "El franquisme en València", una obra que explora les actituds polítiques dels valencians durant el primer franquisme, especialment en l’etapa de la postguerra. Aquest estudi, basat en testimonis orals, ofereix una perspectiva única sobre com es va viure aquella època des del punt de vista de la societat valenciana. Molts dels testimonis orals que es van fer gastar per la redacció del llibre eren del mateix poble de Llíria. Trenta anys després, l'historiador **Juanjo Adrià** va reelaborar al costat dels presents i amb les noves investigacions històriques, la vigència dels suposats històrics d'aquesta obra.

El ponent va explicar els quatre factors que cooperaren per a generar el conformisme polític que el franquisme tractà d’assegurar-se en els anys posteriors a la guerra civil. El primer factor fou el sistema repressiu que el règim articulà com a forma de revenja per a evitar qualsevol qüestionament de l’ordre establert. El segon factor va ser la diferenciació que es feu des del poder entre els addictes, els desafectes i els indiferents al règim (no simplement entre els guanyadors i els perdedors de la guerra). El tercer, fou el record de la guerra civil que funcionà com una espècie de “”mai més“” compartit per tothom. Finalment, el quart factor fou la reconstrucció d’una vida quotidiana (“normalitzada”) que restaurara la convivència i desanimara les expressions de conflicte.  Un estudi que evidencia també que, tots i els esforços del règim per tractar d’evitar-ho, els conflictes no deixaren d’existir i l’acceptació del franquisme per bona part de la gent fou molt més passiva que activa.

Aquest acte a més tenia la rellevància extra de **celebrar el 10 aniversari de l'aula de ciutadania**, acte que va tindre un èxit immens en comptar amb una alta assistència, tot i les males condicions climatològiques. **Nico Marco**, regidor i promotor d'aquesta iniciativa junt a **Pep Jordán**. ha mencionat "Estem molt contents de l'èxit de la primera sessió de l'any 2025, any en el qual celebrem el desé aniversari d'aquesta iniciativa. Poder aportar un espai de reflexió i d'espai ciutadà a la nostra ciutat és un màxim de qualitat de l'escola d'adults, podent contribuir a la dinamització de la vida cultural del poble".

![Juanjo Adrià amb Rafa Benítez](/assets/continguts/recursos/20250126-presentació-conferencia.jpg "Juanjo Adrià amb Rafa Benítez")

![Públic escoltant la xarrada](/assets/continguts/recursos/20250126-public-conferenicia.jpg "Públic escoltant la xarrada")