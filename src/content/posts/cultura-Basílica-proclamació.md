---
title: La ciutat de Llíria ja té la seua basílica!
author: Carlos Castillo
date: 16/03/2025
tags: cultura
---

## L'Arquebisbe de València, Enrique Benavent, va presidir el passat 2 de març a Llíria la proclamació solemne de la parròquia de l’Assumpció de la Mare de Déu com a Basílica, després de la concessió d’aquest títol pel papa Francesc el passat mes de novembre

El passat 2 de març es va dur a terme la proclamació solemne de la Basílica de l’Assumpció de la Mare de Déu. A l’acte, presidit per l'Arquebisbe de Valencia Enrique Benavent, varen participar els rectors de les Basíliques de l’arxidiòcesi, entre ells el de la Basílica de la Mare de Déu dels Desemparats, Melchor Seguí, Vicari d’Evangelització, així com el Vicari per a l’Acció Social i Caritativa, l’abat de la Col·legiata de Gandia i el de Xàtiva, i més de 50 sacerdots.

Durant la celebració - retransmesa per La Ocho TV - es va llegir el decret de concessió del títol, a càrrec del canceller-secretari de l’Arquebisbat, i es varen exhibir per primera vegada els símbols de la Basílica – l’Umbrella i el Tintinàbul –, que formaran a partir d'ara part de la Basílica i dels seus actes religiosos, i que han estat entronitzats a l’Altar Major. En acabar la celebració, es va descobrir una pedra commemorativa de l'acte. A més, s’han instal·lat a la façana principal els escuts de la Basílica i del Papa que a partir d'ara decoraran per sempre l'exterior de l'edifici.

Tota la comunitat parroquial i la ciutat de Llíria s'ha bolcat en aquest esdeveniment: A la celebració van assistir, a més de les autoritats locals, el president de la Diputació de València i l'Honorable Clavariessa de les festes vicentines, així com totes les Confraries i Associacions de Llíria. "És una gran alegria per a tota la gent, no només de la parròquia sinó de tota la ciutat, perquè Llíria tindrà una església basílica que ens uneix al Sant Pare i ens uneix en la comunió de l’Església universal, i ens anima a viure amb més fervor la fe, la litúrgia i la missió evangelitzadora", afirma el rector, Miguel Ángel Gómez.

"També vull agrair de tot cor a tota la comunitat parroquial per la seua implicació, interés i devoció. Que aquest nomenament siga un impuls per continuar creixent junts en santedat i servei, sota la protecció de la Santíssima Verge i dels nostres sants patrons", ha assegurat.

![Proclamació de la Basílica](/assets/continguts/recursos/20250316-basilica.jpg "Proclamació de la Basílica")

