---
title: Llíria celebrarà la Setmana de l'Esport del 21 al 28 de juny amb més de 20 activitats per a totes les edats
author: Carlos Castillo
date: 10/06/2025
tags: esports
---

## Conclourà amb una gala en la qual es farà un homenatge a les figures i equips històrics del municipi


La Regidoria d'Esports de l'Ajuntament, amb la col·laboració dels clubs i entitats esportives de la localitat, ha organitzat una intensa **Setmana de l'Esport**, que es desenvoluparà del **21 al 28 de juny**, amb una àmplia programació d'activitats esportives obertes a tota la ciutadania.

“L'objectiu és fomentar la participació, la vida saludable i recuperar la memòria esportiva del municipi, reconeixent la tradició i les figures que han fet de Llíria una ciutat referent en l'esport valencià”, ha assenyalat el regidor de l'àrea, **Nico Marco**.

La programació **començarà el dissabte 21 de juny** amb la I ‘Volta a Peu’ organitzada pel Club Atletisme Edeta, dins del Circuit Camp de Túria Caixa Popular. Serà una activitat de running popular que donarà el tret d'eixida a set dies plens d'esport.

Al llarg de la setmana se celebraran tornejos de bàsquet 3x3 i triples, futsal, futbolí, escacs, frontenis, pàdel, i també activitats com la ‘Passejada amb bici’, jornades de gimnàstica per a adults, portes obertes de patinatge i futbol 8, partida de pilota valenciana al carrer, activitats per a xicotets d'handbol i jocs de punteria, així com un dia de petanca.

Les inscripcions per a participar en algunes d'estes activitats es poden realitzar a través del **web municipal** o **presencialment al Pavelló Pla de l’Arc**.

El **dissabte 28 de juny** es posarà el punt final amb la celebració de la Gala de l'Esport de Llíria 2025, un acte que tindrà lloc a les 19.30 hores en el pavelló Pla de l’Arc. En el mateix s'entregaran els trofeus dels tornejos populars i es reconeixerà la tasca i trajectòria dels 22 clubs esportius del municipi, amb un homenatge a les figures i equips històrics. En este sentit, s'inaugurarà el Mur de Llegendes Edetanes, un espai permanent per a recordar els grans noms de l'esport de Llíria del segle XX.

“Des de l'Ajuntament de Llíria volem convidar a tota la ciutadania a participar d'esta setmana especial, una celebració de la memòria, la salut i els valors de l'esport que són part essencial del nostre patrimoni local”, ha manifestat l'edil Nico Marco.

![ Cartell de la semana esportiva ](/assets/continguts/recursos/20250610-SetmanaEsportiva.jpg "Cartell de la semana esportiva")




