---
title: La directora valenciana Beatriz Fernández serà homenatjada enguany en el Concert de les Bandes
author: Carlos Castillo
date: 19/09/2025
tags: cultura
---

## Llíria celebrarà, aquest dissabte, este esdeveniment que reunix en un mateix escenari a la Unió Musical i la Banda Primitiva


Llíria tornarà a oferir la seua gran cita musical de l'any amb el Concert de les Bandes que protagonitzen les agrupacions de la localitat, Banda Simfònica Unió Musical i Ateneu Musical i d'Ensenyança Banda Primitiva. L'esdeveniment, emmarcat com sempre en les festes patronals de Sant Miquel, se celebrarà este pròxim dissabte, 20 de setembre, a les 22.30 hores en la plaça Major.

En esta edició s'homenatjarà la directora valenciana **Beatriz Fernández Aucejo**. D'ella cal destacar el seu recent debut al capdavant de l'Orquesta Nacional de España, la San Diego Symphony Orchestra, la Deutsches Symphonie-Orchester de Berlín i la direcció artística i musical de l'Òpera “La Italiana en Argel” al costat de la Camerata de Nueva León en Monterrey (Mèxic), igual que cal esmentar la seua brillant actuació en el prestigiós Concurs de Direcció Internacional “La Mestra” de París, on va ser llorejada amb el tercer premi i la concessió del Premi ART.

**Beatriz Fernández** ha rebut formació amb els més prestigiosos mestres i acadèmies internacionals. Ha dirigit reconegudes orquestres i bandes de tot el panorama nacional i també de França. A més, ha realitzat una gravació al costat de la París Mozart Orchestra per al canal de televisió internacional Art Concert TV del concert realitzat a la sala principal de la Philharmonie de Paris-Cité de la Musique de la capital gal·la. És posseïdora del “Premi Isabel Ferrer” de la Generalitat Valenciana, així com de la “Batuta d'Or” de la Diputació de València, entre altres guardons i reconeixements.

La regidora de Música, **Mª José Llopis**, ha manifestat que la designació de Beatriz Fernández enguany “comporta una alegria especial per a la igualtat en la música, perquè serà la primera dona que rebrà este reconeixement des que es va instaurar l'any 2006, i es tracta, sens dubte, d'una distinció molt merescuda perquè compta amb una extraordinària trajectòria, i que rebrà amb les grans interpretacions de les nostres magnífiques bandes”.

Després de la cercavila que realitzaran les dues agrupacions musicals des dels seus respectius locals socials, obrirà el Concert de les Bandes 2025, la Unió Musical, sota la batuta de Vicent Balaguer, que interpretarà el pasdoble “Claudia Rodilla” d'Andrés Valero-Castells, l’“Obertura Simfònica” de James Barnes i “Simfonia núm. 7 Meditarreaneum” també d'Andrés Valero.

Per part seua, la Banda Primitiva, dirigida per Pedro Vicente, oferirà el programa compost per “Del Perelló a Catarroja” de José Serrano, “Salomé-Dansa dels set vels” de Richard Strauss i la “Simfonia núm. III” de Thomas Trachsel, per a tancar amb els himnes de Llíria i de la Comunitat Valenciana.

![ Beatriz Fernández ](/assets/continguts/recursos/20250919-BeatrizFernández.jpg "Beatriz Fernández")


