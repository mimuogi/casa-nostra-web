---  
title: Luis Cobos y la Banda Primitiva de Llíria s'uniran pels damnificats per la DANA  
author: Quique Monfort  
date: 23/05/2025  
tags: noticia  
---

La música tornarà a demostrar el seu poder de convocatòria i solidaritat a Llíria amb un concert especial que comptarà amb la direcció del mestre **Luis Cobos**. Acompanyat per la **Banda Primitiva de la localitat**, un cor valencià i diversos artistes convidats, l’espectacle naix amb l’objectiu de recaptar fons per a les víctimes de la DANA, així com per a projectes de cooperació internacional.

Segons ha destacat l'organització, l’esdeveniment servirà no sols per recolzar econòmicament a músics i famílies afectades per la tempesta, sinó també per recordar a les institucions que moltes persones encara esperen solucions per poder reprendre les seues vides. "Tots podem i hem de tenir l'oportunitat de servir, de col·laborar i de sentir l'alegria de donar, d'ajudar. Tant els que han patit per l'aigua com els que pateixen per no tenir-ne. Aquesta és la grandesa de la solidaritat, dels valors, de la cooperació, i de fer efectiva l'ajuda, la presència i la companyia, per no deixar els damnificats sols i mantenir viva la necessitat de bolcar-se amb els que ho necessiten a través del poder de la música que omple les nostres vides, ens fa millors i pot conjugar tots aquests elements”, ha remarcat Cobos.

A més, una part dels beneficis es destinarà a l’Associació Kivuvu, una entitat que construeix pous d’aigua potable a la República Democràtica del Congo. D’esta manera, el concert vol unir dos mons: els que han patit per l’excés d’aigua i els que sofreixen per la seua absència.

Luis Cobos interpretarà una selecció de peces musicals d’arreu del món per remarcar la diversitat i el valor cultural que representa la música com a llenguatge universal. El concert pretén ser un crit d’ajuda, però també una celebració del valor de la solidaritat i el compromís col·lectiu.

Amb aquesta iniciativa, Llíria reafirma el seu paper com a **Ciutat Creativa de la Música de la UNESCO** i posa de manifest que l’art i la cultura poden tindre un impacte real en la societat.

