---
title: Bon partit sense premi davant un rival de pes
author: Sibilino
date: 23/03/2025
tags: esport
---

El **Sènior Masculí A del Club Balonmano Llíria** va oferir un partit de gran intensitat a la **jornada 22** de **Segona Nacional** davant el **CBM Almoradí Fajovi Unique**, un dels equips més forts de la competició. Tot i un inici valent i competitiu, el conjunt edetà va acabar cedint als minuts finals davant la potència física i la profunditat de la banqueta rival.

Amb la lliçó apresa del partit d'anada, on **l'Almoradí** es va imposar per **28-22**, el **Llíria** va eixir a la pista amb màxima concentració. Els primers minuts van estar marcats per un joc ofensiu fluid, amb bones combinacions i tirs de llarga distància que descol·locaven la defensa rival. Els extrems van ser claus en la finalització dels contraatacs, permetent al **Llíria** mantindre-se per davant en el marcador durant tota la primera part. Malgrat la superioritat constant al marcador, la igualtat a la pista era evident, el conjunt visitant no va perdre la cara al partit en cap moment. Al descans, el marcador assenyalava un ajustat **16-15**.

A la segona meitat, el partit va continuar amb la mateixa tònica, a poc a poc el físic començava a jugar un paper determinant. La profunditat de la banqueta de **l'Almoradí** va ser clau per mantindre un ritme alt i, en el tram decisiu, capgirar el marcador. Al **minut 50**, per primera vegada en tot el partit, els visitants van posar-se per davant (**23-24**). Els nervis i la tensió van anar en augment per a un **Llíria** que, malgrat al gran esforç i lluitar fins a l'últim segon, l'equip ja no va poder recuperar el control del partit que va escapar-se per un ajustat **25-26**.

Finalment, el **Sènior Masculí A** del **Club Balonmano Llíria** va acabar cedint una derrota dolorosa però digna davant un dels grans de la lliga. Malgrat el resultat, l'equip es manté en la zona mitjana de la classificació en **huitena posició** amb **18 punts**, acumulant un balanç de **8 victòries, 2 empats i 11 derrotes**.

Ara, toca refer-se i preparar-se per al pròxim duel, on el **Llíria** buscarà tornar al camí del triomf i recuperar sensacions positives per acabar la temporada amb bon gust de boca.