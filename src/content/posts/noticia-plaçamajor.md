---
title: Llíria licita les obres de reurbanització de la plaça Major
author: Carlos Castillo
date: 14/06/2025
tags: noticia
---

## En esta I fase s'actuarà en l'espai que envolta Ca la Vila, el mercat municipal i les oficines administratives del Consistori


L'edil de Mobilitat Sostenible i Contractació, **Paco García**, ha informat que l'Ajuntament de Llíria “ha aprovat iniciar l'expedient de contractació de les obres de la I fase de reurbanització de la plaça Major”.

“Esta actuació dona continuïtat a la transformació urbana i projecte de ciutat que l'equip de Govern va començar fa uns anys per a revitalitzar el centre urbà i dinamitzar els eixos comercials, on s'han desenvolupat altres intervencions com la de la plaça Partidors, o les dels carrers Llibertat, Puríssima o Sant Miquel”, ha manifestat el regidor.

La remodelació de la plaça Major és un projecte que s'ha materialitzat al llarg dels últims tres anys en diferents fases: la de participació ciutadana i concurs de proposta d'idees, la redacció del projecte constructiu, l'autorització de patrimoni històric de la Generalitat, i, ara, la licitació de les obres.

**García** ha assenyalat que amb la reurbanització “es pretén recuperar l'espai destinat al vianant mitjançant la pacificació dels carrers i la modificació dels serveis viaris actuals per a reduir el trànsit”.

L'actuació recupera l'antic vial al costat dels “Escalons de la Gila” cap al carrer Cova Santa, desapareixent la via per a vehicles que creua per davant de **Ca la Vila**, i integrant-se este en la resta de la plaça i creant un espai multiescènic i per a vianants que ressalta el **Bé d'Interés Cultural** de la casa consistorial. Igualment, s'integra l'edifici del mercat i oficines municipals en una plataforma única que elimina barreres i obstacles físics. Tot això s'executa també amb la generació d'un corredor verd al costat del nou vial i dos parterres que inclouen espais arbrats que renaturalitzaran la nova plaça Major.

El contracte s'ha publicitat amb un pressupost de licitació d’1.585.593,7 euros, i amb un termini d'execució de les obres de 8 mesos. Les ofertes es poden presentar fins al pròxim dia 25 de juny.

Per a l'alcalde de Llíria, **Joanma Miguel**, “este era un dels compromisos adquirits pel Govern local per a esta legislatura, el qual formava part del **Pla d'Inversions** que es va aprovar l'últim any i que tenia prevista l'execució en este 2025, per la qual cosa serà aviat una realitat”.

“Som conscients que la plaça Major és un espai emblemàtic i el volem ple de vida, pel qual el dinamitzarem amb ajudes i bonificacions per a la instal·lació de comerços i locals de restauració ja en 2026”, ha afegit.

![ Disseny de la possible vista de la futura plaça major ](/assets/continguts/recursos/20250614-plaçamajor.jpg "Disseny de la possible vista de la futura plaça major")
