---
title: Power Electronics traslladarà la major part de la seva producció als Estats Units si Trump imposa aranzels
author: Carlos Castillo
date: 10/02/2025
tags: noticia
---

## La companyia tecnològica concentra actualment la seva producció a Llíria, on té una planta amb gairebé 3.000 llocs de treball, però més del 60% de la seua producció es destina als Estats Units, on ja està construint una fàbrica

La guerra aranzelària amb què amenaça la nova administració de Donald Trump a la Unió Europea pot tenir un **enorme impacte en la nostra l’economia**. Un dels nostres principals pilars industrials ja planifica la deslocalització de la seua producció per traslladar-la de Llíria a Houston i així evitar un possible impost sobre les seues exportacions als Estats Units.

Així ho va indicar el vicepresident de Power Electronics, **Lalo Salvo**, durant el congrés Energy Revolution, celebrat el passat 29 de gener a València i organitzat per l’Associació Valenciana d’Empreses del Sector de l’Energia (Avaesen). I és que el país nord-americà representa més del 60% del negoci del grup, que produeix equips energètics per a renovables, emmagatzematge i estacions de càrrega de vehicles elèctrics. "Si hi ha aranzels, ens traslladarem a fabricar als Estats Units tan ràpidament com es puga", va sentenciar Salvo. I aquest "ràpid" podria ser a finals de 2025, ja que Power Electronics ja està construint la seua nova planta a Houston, de 170.000 metres quadrats, on ha invertit prop de 300 milions de dòlars. A aquestes instal·lacions traslladarà aquest 60% de la seua producció que es ven al mercat nord-americà.

Aquesta planta americana serà una rèplica de la fàbrica que Power Electronics té a Llíria. Ací se centra la seua producció, amb prop de 3.000 llocs de treball en una fàbrica de 100.000 metres quadrats, que el 2023 va assolir una facturació de 1.100 milions d’euros. Segons el mateix Lalo Salvo, aquesta facturació representa el 40% de les exportacions de la Comunitat Valenciana als Estats Units. A més, Salvo va destacar que, en el mercat dels Estats Units, a més de tenir-hi el seu principal client, "allà ens sentim molt més protegits que aquí, perquè aquí no ens sentim gens protegits, zero protegits". Per reforçar aquesta idea, va assenyalar que, mentre a Europa el 80% dels inversors de potència com els que produeixen són xinesos, "als Estats Units, el 90% no són xinesos".

Davant la possibilitat d’una deslocalització de la producció de Llíria a Houston, l’alcalde de la capital del Camp de Túria, **Joanma Miguel**, ha afirmat que a la localitat estan "tranquils" ja que Power Electronics té projectada una ampliació de la seva planta valenciana. Ha subratllat a més que estan "encantats" d’acollir la fàbrica electrònica i s’ha ofert per acompanyar l’empresa en qualsevol negociació amb altres administracions. 

No obstant això, ha afirmat que "en un món globalitzat, les polítiques econòmiques escapen de les competències locals, fins i tot de les estatals, ja que això depén de la Unió Europea". Sobre la nova etapa de l’administració Trump, l’alcalde de Llíria ha afirmat que "és una legislatura, són quatre anys, i Power Electronics segur que planifica el seu futur més enllà del govern americà actual".

![Fàbrica de Power Electronics a Llíria](/assets/continguts/recursos/20250210-Power-electronics.jpg "Fàbrica de Power Electronics a Llíria")