---
title: Llíria habilita un nou aparcament dissuasiu per a uns 200 vehicles
author: Carlos Castillo
date: 26/02/2026
tags: noticia
---

## La localitat arriba a les 1.400 places amb la dotzena de pàrquings generats i posats en funcionament en l'última dècada

La Regidoria de Mobilitat Sostenible de Llíria ha posat en funcionament un nou aparcament dissuasiu en la zona de l'eixida a Pedralba pel carrer Major, el qual se suma als ja existents en tot el nucli urbà.

En esta ocasió, ha apuntat el regidor de l'àrea, Paco García, “el nou espai se situa en una parcel·la del sector SR-5, i comptarà amb una capacitat per a prop de 200 vehicles”.

El consistori ha fet els treballs de neteja, desbrossament i retirada d'estris que hi havia en la parcel·la, així com el seu aplanament i compactació amb saorres. Igualment, s'ha procedit a la seua senyalització i dotació d'enllumenat mitjançant focus. 

Les noves places s'afigen a les més de 1.200 gratuïtes que l'Ajuntament de Llíria, a través de la Regidoria de Mobilitat Sostenible, ha anat creant en tot el perímetre urbà i en espais municipals de la localitat.

Les campes d'aparcament es distribueixen en dues tipologies: les que estan pavimentades, que són de titularitat pública, com la del Pla de l’Arc, La Cultural, l'Estació i el Trinquet Pla de l’Arc; i les que són parcel·les urbanes cedides per particulars, les quals estan amb base de saorra, que són la resta, seguint la fórmula de conveniar amb les persones propietàries per a poder donar la utilitat d'aparcament mentre no s'edifique en la superfície.

Amb esta actuació, assenyala García, “el consistori posa a la disposició de les veïnes i veïns prop de 1.400 places d'aparcament, les quals es troben a uns 3-5 minuts de qualsevol espai comercial o administratiu de Llíria, amb el que es facilita l'accés al centre urbà, al mateix temps que s'avança cap a un model de mobilitat més equilibrat, en el qual es prioritza al vianant i s'afavorix una arribada més còmoda i ordenada a les zones comercials i d'oci”.

**Aparcament en l'era del carrer Quevedo**
Així mateix, en la zona del carrer Quevedo, en un espai públic que perimetra amb la muntanya de Sant Miquel, s'han habilitat, en una antiga era que existia, entre 8 i 10 places per a ús del veïnat.

![ Imatge ](/assets/continguts/recursos/20260226-parking.jpg "Imatge")

