---
title: Es presenta el III Pla Municipal d’Igualtat de Llíria
author: Carlos Castillo
date: 17/12/2024
tags: noticia
---


## El document marca tot un pla d'actuació perquè la igualtat de gènere arribe a tots els nivells i àmbits de la societat edetana


L’Ajuntament de Llíria ha presentat avui el **III Pla Municipal d’Igualtat** per al període 2025-2028. El document fixa els objectius concrets a assolir en els pròxims quatre anys, així com una programació per desenvolupar-los, que s’ajustarà a les necessitats que vagen sorgint o a la seua evolució, i també els recursos humans i econòmics necessaris per a avançar en la consecució d’una igualtat real i efectiva entre dones i homes en el conjunt de la societat.

La regidora d’Igualtat, **Reme Tordera**, que ha participat en la presentació juntament amb les tècniques de la **Unitat d’Igualtat**, ha afirmat que des de l’Ajuntament "continuem treballant activament per l’adopció de polítiques públiques d’igualtat que impregnen transversalment totes les actuacions de les diferents àrees municipals i també de la societat edetana, com representa aquest ja tercer pla que impulsem".

El document contempla un total de **65 accions**, distribuïdes en **10 àrees temàtiques**: econòmica; educació; conciliació i responsabilitat; cultura i món festiu; esports; benestar social i salut; xarxes, aliances i participació; entorn públic; erradicació de la violència de gènere; i divulgació i comunicació.

“La implementació de diversos plans d’igualtat al nostre municipi, que han sorgit com a **resposta a la necessitat d’abordar les desigualtats històriques i estructurals que han limitat el desenvolupament ple de les dones** en múltiples àmbits de la vida, ha significat un avenç gradual en aquestes polítiques, si bé encara queda un llarg camí per recórrer”, ha manifestat **Reme Tordera**.

“Ara, amb aquest tercer pla, Llíria torna a disposar d’un document vertebrat per objectius, accions i transversalitat que faran del nostre municipi un lloc que té com a referent el principi d’igualtat de tracte i d’oportunitats entre dones i homes”, ha assenyalat la regidora.

El **III Pla Municipal d’Igualtat** se centrarà en diverses àrees clau, com ara **l’educació, la cultura, l’esport, la salut i la participació ciutadana**. D’aquesta manera, pretén arribar a tots els nivells municipals i àmbits de la societat, a través, per exemple, de la sensibilització de la ciutadania sobre la importància d’incorporar la perspectiva de gènere en el seu entorn. A més, s’establiran mesures concretes per prevenir i erradicar la violència de gènere, assegurant que totes les persones se senten segures i respectades al municipi.


![Presentació del Pla d'Igualtat a Ca la Vila](/assets/continguts/recursos/20241217-presentacio-Pla-Igualtat.jpg "Presentació Pla d'igualtat 2025-2028")
