---
title: Recepcionades les obres de dotació clavegueram i pavimentació en la UE 19b Urbanització Sant Vicent
author: Carlos Castillo 
date: 05/09/2025
tags: noticia
---

## El Govern local ha dotat de noves infraestructures a les urbanitzacions de Llíria amb la implantació de nous servicis per fases


La regidora d'Urbanitzacions de l'Ajuntament de Llíria, **Mª Cruz García**, l'edil de Planificació Territorial, **Paco García**, l'alcalde de la localitat, **Paco Gorrea**, i diversos tècnics municipals han recepcionat les obres de dotació de clavegueram i pavimentació dels carrers de la **urbanització de Sant Vicent**, nucli residencial situat a l'entorn del Parc de Sant Vicent.

Segons explica la regidora d'Urbanitzacions, l'objecte d'esta actuació municipal per gestió directa ha sigut la **d'instal·lar clavegueram en tots els carrers** per tal de **connectar amb els col·lectors generals del municipi** que aboquen les aigües a la depuradora comarcal, per a així poder eliminar definitivament els pous cecs que han estat presents en les últimes dècades.

Igualment, amb la finalitat de millorar la qualitat de la circulació i l'entorn de la urbanització, s'ha procedit a la **pavimentació dels vials** amb un nou mètode de plataforma única, on voreres i vials estan en un mateix pla gràcies a una sèrie de diferenciacions.

En total, el sector compta amb una superfície d'uns 55 mil m² i la nova infraestructura de col·lectors donarà servici quasi a un centenar de habitatges, millorant la seua qualitat de vida. També s'ha dotat els vials de senyalística vertical i horitzontal.

**Paco García** assenyala que “la UE 19b Sant Vicent és la primera urbanització que s'ha desenvolupat amb este sistema, a la qual li està seguint la Urbanització UE18 Monteblanco, les obres de la qual continuen actives. Prompte s'uniran altres com la 19a Oasi de Sant Vicent i la 26 A-B La Xelvaneta”.

De fet, l'edil de Política Territorial apunta que hi ha altres urbanitzacions que ja estan demanant sumar-se a este nou sistema, per la qual cosa l'equip de govern està estudiant noves fórmules per a poder abordar més unitats de manera simultània. L'objectiu és intentar dotar a totes les urbanitzacions de l'entorn de Sant Vicent dels servicis bàsics de clavegueram, aigua i pavimentació de vials.

Per part seua, l'alcalde **Paco Gorrea** ha manifestat que este nou sistema d'urbanitzar per fases i a través de contribucions especials, està donant millors resultats que els PAI que es van aplicar en plena voràgine urbanitzadora d'altres èpoques. De fet, és molt més assequible per als veïns i s'implanten només aquells servicis que falten per a completar la urbanització, sense haver de fer dobles pagaments dels que ja existeixen.

Amb esta iniciativa, l'equip de govern ha fet realitat una reivindicació històrica de les urbanitzacions de Llíria i nuclis de població, que poden acollir-se a fórmules de finançament i instruments urbanístics concordes a cada moment i situació per a millorar la qualitat de vida i servicis dels veïns de Llíria que viuen en estes zones.


![ Recepció obres de la ubranització Sant Vicent ](/assets/continguts/recursos/20250905-Recepcióobressantvicent.jpg "Recepció obres de la urbanització Sant Vicent")
