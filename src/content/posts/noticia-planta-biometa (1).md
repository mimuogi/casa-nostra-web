---  
title: L’inici de les obres de la planta de biometà a Llíria reactiva la mobilització veïnal contra el projecte 
author: Quique Monfort  
date: 26/02/2026  
tags: noticia  
---

L’arrancada dels treballs de construcció de la planta de biometà prevista al terme municipal de Llíria ha intensificat l’oposició veïnal a la iniciativa. Des que es va donar a conéixer el projecte, residents del Camp de Túria i la Serrania s’han organitzat per a mostrar el seu rebuig a la instal·lació, situada en sòl edetà però pròxima als termes de Casinos i Domeño.

Des del mes de setembre, l’Associació Ciutadana Camp de Túria i Serrania ha convocat diverses concentracions als carrers de Llíria. La darrera mobilització destacada va tindre lloc el 21 de febrer a la plaça de la Mare de Déu de València, on els participants van denunciar que es tracta d’“un projecte que no és verd” i van alertar sobre un possible increment del trànsit pesant, la contaminació i les males olors.


## La postura de l’empresa promotora

Davant la polèmica generada, l’empresa impulsora, The Green Vector —participada per Enagás Renovable i Genia Bioenergy—, ha difós un comunicat al seu web en què defensa la viabilitat de la instal·lació i rebutja que puga considerar-se una “macroplanta”. Segons la companyia, el projecte compleix de manera estricta la normativa ambiental vigent.

En el document, s’indica que la planta tractarà 162.800 tones anuals de residus orgànics, amb autorització per a arribar fins a 192.700 tones, una xifra qüestionada pels col·lectius contraris. L’empresa puntualitza que l’entrada de matèria primera serà progressiva i, inicialment, inferior als màxims autoritzats. A més, compara la infraestructura amb altres instal·lacions europees que superen les 200.000 tones anuals per a argumentar que la qualificació de “macro” no s’ajusta, al seu parer, a criteris tècnics.

Una de les principals inquietuds del veïnat fa referència a la procedència dels residus i al volum de transports associats. Segons la promotora, la totalitat del material provindrà de la Comunitat Valenciana, majoritàriament en un radi inferior als 50 quilòmetres, i serà d’origen agrícola, ramader i agroalimentari. Així mateix, assegura que no es gestionaran residus perillosos ni restes d’animals.

El sistema previst és el de digestió anaeròbia, que permet obtindre biometà susceptible d’injectar-se a la xarxa gasista com a alternativa al gas natural d’origen fòssil, així com material digerit amb possibles aplicacions agrícoles. L’empresa sosté que el projecte s’emmarca dins dels principis de l’economia circular, en transformar deixalles en recursos.

Pel que fa a les possibles molèsties per olors o emissions, la firma reconeix que en el procés es genera àcid sulfhídric en proporcions inferiors a l’1%, el qual —assegura— serà capturat mitjançant sistemes de filtratge i desulfuració. També anuncia la instal·lació de depòsits hermètics, filtres de carbó actiu i equips específics per al tractament d’olors, amb l’objectiu que no hi haja afeccions perceptibles a l’entorn.

No obstant això, els detractors del projecte apunten a experiències com la de Casasbuenas (Toledo), on denuncien problemes d’olors, i temen que una situació similar es puga reproduir a la comarca.

En relació amb el trànsit, la mercantil calcula una mitjana de 37 camions diaris, aproximadament un cada quaranta minuts. Els contractes de transport inclouran, segons indica, sistemes de seguiment de rutes i la prohibició de travessar nuclis urbans.

La promotora recorda que la planta disposa de Declaració d’Impacte Ambiental favorable i Autorització Ambiental Integrada, així com de la corresponent Declaració d’Interés Comunitari per a la seua ubicació.

Entre els beneficis que destaca hi figuren la reducció de la dependència energètica, la disminució d’emissions de gasos d’efecte hivernacle, una gestió alternativa dels residus ramaders i la creació d’ocupació directa i indirecta a la comarca. La vida útil estimada de la instal·lació és d’uns 25 anys.

El manifest empresarial conclou apel·lant a un debat basat en dades tècniques i documentació oficial, alhora que manifesta la seua voluntat de diàleg. Mentrestant, les mobilitzacions veïnals continuen actives en oposició al projecte.

