---
title: Llíria homenatja a Éric Igual
author: Carlos Castillo
date: 05/09/2025
tags: esport
---

## El ciclista edetà ha aconseguit dues medalles d'or en els mundials júniors de pista


El ciclista **Éric Igual** va rebre l'admiració de la seua ciutat en l'homenatge que li va tributar l'Ajuntament de Llíria, pels seus grans èxits en el **Campionat del Món Júnior 2025 de ciclisme en pista celebrat a Apeldoorn (Holanda)**.

L'esportista edetà es va proclamar, divendres passat, campió mundial en la prova de puntuació, mentre que el diumenge va sumar una altra medalla d'or, en la modalitat Madison, amb el combinat espanyol al costat d’Eñaut Urkaregi.

La Corporació municipal de Llíria, encapçalada per l'alcalde **Paco Gorrea** i l'edil d'Esports **Joanma Miguel**, van oferir, a Ca la Vila, una recepció institucional a Éric Igual en reconeixement d'estos dos títols mundials.

L'acte va estar precedit per una rúa amb la participació del doble campió i els aficionats que es van sumar amb les seues bicicletes, des del pavelló Pla de l’Arc fins a la casa consistorial.

Els representants municipals van felicitar Éric i li manifestaren l'orgull i l'alegria que suposen per a la ciutat estes dues medalles d'or, ja que són un merescut premi a l'esforç i treball de l'esportista edetà, que des de ben jove ha desenvolupat una destacada carrera en el món del ciclisme. 
    
Per això, els grups municipals de l'Ajuntament han proposat que el ciclista siga una de les persones distingides en els Premis Jaume I de la Vila de Llíria que s'entregaran enguany a l'octubre.

![ Éric Igual a l'acte amb les dues medalles ](/assets/continguts/recursos/20250905-Ericigual.jpg "Éric Igual a l'acte amb les dues medalles")

