---
title: Dissabte la liem
author: Sibilino
date: 27/04/2025
tags: esport
---

El **CEB Llíria** va caure com a visitant en l’anada dels huitens de final del play-off d’ascens a **LEB Or** davant **La Salud Archena** **(66-78)**, en un duel entre dos equips debutants en la categoría, que havien signat un balanç pràcticament idèntic en la fase regular. Ambdós havien finalitzat **cinquens** als seus respectius grups, però el millor _average_ general dels edetans els va atorgar la ventaja de camp. Ara, amb la derrota en el primer partit, hauran de remuntar a terres edetanes per seguir somiant amb l’ascens.

Els primers minuts del partit van ser favorables al conjunt local, que va arrancar amb un **4-0**. Tot i això, el **CEB Llíria** va reaccionar amb contundència, amb un parcial de **0-13** que capgirava el marcador i deixava sense resposta els murcians. Amb control del ritme de joc i un gran encert ofensiu, els edetans van tancar un gran primer quart amb un **12-24** sota la batuta de **Josep Pérez** que els permetia somiar amb encarrilar l’eliminatòria des de l’inici.

No obstant això, els de **Pedro Hermogenes** es van refer amb encert en el segon període. Amb una millor circulació de pilota i més solidesa al darrere, els murcians van reduir l’avantatge edetà a base de paciència i ritme, firmant un parcial de **20-8** que deixava el partit empatat al descans **(32-32)**.

El pas per vestidors no va afavorir el conjunt valencià. **Archena** va tornar a dominar el tercer quart, amb més encert exterior i capacitat per castigar les errades locals. El parcial de **26-15** deixava el marcador amb un clar **58-47** i posava pressió sobre un **Llíria** que necessitava una reacció per evitar marxar a la tornada amb un desavantatge perillós.

Tot i els intents d’acostar-se al marcador, el conjunt edetà mai va trobar la continuïtat necessària per a capgirar la situació. En els últims minuts, **La Salud Archena** va saber gestionar l’avantatge amb maduresa competitiva, jugant possessions llargues, refredant el ritme i gestionant el temps amb ofici, especialment durant l'últim quart, quan el rellotge ja jugava en contra dels visitants. L’intercanvi de cistelles del darrer quart **(20-19)** va ser insuficient per als de **Llíria**, que van acabar cedint en el primer assalt de l’eliminatòria.

Malgrat la derrota, **Josep Pérez** va signar una actuació destacada i va ser el jugador més determinant del partit, liderant l’ofensiva edetana i mantenint viva l’esperança d’un **Llíria** que haurà de confiar en el seu caràcter i en la capacitat de competir al **Pla de l'Arc** per revertir l’eliminatòria.

La tornada exigirà la millor versió d’un **CEB Llíria** que sap que no pot permetre’s errades si vol continuar viu en la lluita per l’ascens.

El **dissabte 3 de maig a les 18:30**, el **Pavelló Pla de l’Arc** ha de convertir-se en una festa i en un autèntic fortí. El **CEB Llíria** necessita el teu crit, la teua empenta, la teua energia per capgirar l’eliminatòria i continuar lluitant pel somni de l’ascens. Cal guanyar per **13** o més punts, i només amb el suport incondicional de l’afició serà possible.

El **Pla de l’Arc** ha de tornar a esclatar. Necessitem omplir cada racó, fer tremolar les graderies, banderes grogues i negres onejant, bufandes enlairades, lones desplegades de dalt a baix i i portar l’equip en volandes cap a una remuntada que és possible. Hem de guanyar de 13, sí —però amb la **Paranoia Edetana**, tot canvia. Que res no ens frene, que torne a sonar fort: _"Hui la liem, nosaltres desfilem, la barca recuperem, hui tornem a celebrar a contracorrent."_ Perquè la màgia viu ací. Perquè la força de **Llíria** sou vosaltres. **Ens veiem al temple**.

