---
title: Part de la comarca es mobilitza a Llíria contra la planta de biogàs
author: Carlos Castillo 
date: 19/01/2026
tags: noticia
---

## Centenars de persones recorregueren el nostre municipi per a rebutjar la macroplanta, baix la idea de defensar la salut, el territori i el futur del Camp de Túria


El passat dia 17, a les 12 del migdia, va tindre lloc a Llíria una manifestació contra la instal·lació de la planta de biogàs al terme municipal, planta que estarà situada entre els municipis de Casinos, Domenyo i Llíria. L'acte va començar al pàrquing situat enfront de l’Institut Laurona i va finalitzar a la plaça de l’Ajuntament, davant la basílica.

Durant el recorregut, que va transcórrer per tota l’avinguda del Pla de l’Arc, el carrer de la Unió i Partidors, amb gran soroll pels xiulits i per la batucada que obria la marxa, els manifestants van mostrar nombrosos cartells amb lemes com “Salvem Domenyo”, “No a la macroplanta”, “La salut no es toca” o “No volem ser el femer del Camp de Túria”. A més, es van sentir consignes com “La macroplanta, no es planta / Esta planta, no es planta” i “Llíria, desperta, , la mierda està a tus puertas”.

Ja a la plaça de l’Ajuntament, els assistents van corejar de manera conjunta “Todos juntos somos más” i “No a la planta”. Entre les declaracions, les ames de casa de Domenyo van manifestar que “recolzem l’energia sostenible, però no aquella que afecta la nostra integritat i la nostra salut”. Per la seua banda, els convocants de la manifestació van afirmar que “no estem disposats a que el nostre territori es convertisca en un experiment industrial”, destacant que “esta lluita només la pot guanyar un poble unit” i que “la sostenibilitat no pot servir d’excusa per a interessos privats”. L’acte va concloure amb un agraïment a totes les persones que s’han mobilitzat i implicat en la defensa del territori.


![ Imatges de la manifestació ](/assets/continguts/recursos/20260119.biometa1.jpg "Imatges de la manifestació")

![ Imatges de la manifestació ](/assets/continguts/recursos/20260119-biometa2.jpg "Imatges de la manifestació")


