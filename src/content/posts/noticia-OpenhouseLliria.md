---
title: Open House València presenta la seua nova edició en The Terminal HUB
author: Carlos Castillo 
date: 22/05/2025
tags: noticia
---

## Llíria serà novament municipi convidat este 2025 juntament amb Manises, Xàtiva i Cocentaina

Open House València ha posat en marxa la seua sèptima edició amb la presentació de la seua nova seu oficial OHV25 The Therminal Hub. Més de **200 representants** del món arquitectònic, del disseny, de les universitats, la cultura, la política i de l'empresa es van donar cita en este emblemàtic i innovador edifici del Port de València per a donar el tret d'eixida en l'espai que es convertirà en el pulmó del festival.

La directora d’Open House València, **Sara Portela**, va avançar algunes de les novetats de la programació que inclou, entre altres activitats, més de **80 visites guiades** a edificis públics i privats de la ciutat i **20 rutes** urbanes temàtiques que van del passat històric romà i musulmà al nou Parc Central, passant pel Brutalisme, el patrimoni industrial del marítim i l'arquitectura posterior a la Guerra Civil. Per a Portela “Open House València és molt més que un festival d'arquitectura. És una plataforma cultural multidisciplinària, una comunitat vibrant, entusiasta i en creixement”.

Enguany s'ha ampliat la nòmina de municipis convidats OHV25 que també obriran les portes per a mostrar el seu ric patrimoni arquitectònic. **Llíria** tornarà a ser un d'ells al costat de les poblacions de Cocentaina, Xàtiva i Manises. Representants d'estos municipis van destacar l'oportunitat i importància de participar en este festival per a fer valdre les seues arquitectures patrimonials i potenciar el seu coneixement.

El regidor de Turisme de l'Ajuntament de Llíria, **Paco García**, ha assenyalat que l’OHV “és una finestra al món on la nostra ciutat obri les portes per a donar a conéixer el seu valuós patrimoni mil·lenari i de cultures, amb els seus edificis, banys àrabs, esglésies medievals, mausoleus, mosaic i termes romanes. Tot un elenc de llocs per a visitar que es complementen amb la música i la gastronomia local”.

García ha destacat que este festival “permet donar a conéixer a Llíria, no sols per ser Ciutat Creativa UNESCO per la música, sinó en tots els seus vessants, des de la cultural-festiva a la gastronòmica i comercial, i on milers de persones tenen l'oportunitat de fer visites temàtiques en un cap de setmana amb tots els ingredients al seu abast”.

En l'acte de presentació de l'OHV25, es va presentar, a més, el cartell oficial de la present edició que ha sigut obra dels dissenyadors **Dídac Ballester** i **Cristina Pérez**.

OHV25 compta amb el patrocini de l'Ajuntament de València, la Generalitat Valenciana, la Fundació Visit València, els municipis de Llíria, Cocentaina, Manises i Xàtiva, a més d'empreses com Edifesa, Cubicup o Viccarbe, entre altres col·laboracions com À Punt Mèdia.

![ Imatge del promotors de OpenHouse Valencia ](/assets/continguts/recursos/20250522-openhouse.jpg "Imatge del promotors de OpenHouse Valencia")

