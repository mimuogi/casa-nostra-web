---
title: El Profesorat alemany visita Llíria, el seu comerç i la seua indústria en el marc del programa Erasmus+ 
author: Carlos Castillo
date: 12/02/2026
tags: noticia
---

## L’alcalde Paco Gorrea i la regidora d’Educació, Juani García, reben docents del centre Böblingen Commercial School Center en el marc del projecte Erasmus+ de l’IES Camp de Túria.


L’alcalde Paco Gorrea i la regidora d'Educació, Juani García, han rebut al professorat procedent del centre Böblingen Commercial School Center de Stuttgart (Alemanya). Aquest grup de docents alemanys es va interessar especialment pel teixit productiu, econòmic i industrial de Llíria així com en la cultura i patrimoni del nostre municipi, i aprofitant la visita al programa de FP bàsica de l'IES Camp de Túria, considerat com un bon exemple de bones pràctiques educatives en l'FP Bàsica, han vingut per poder conéixer de primera mà el funcionament socioeconòmic de Llíria, el seu comerç i la seua indústria.

Aquesta visita està emmarcada dins del projecte Erasmus+ que l'IES Camp de Túria de Llíria ha desenvolupat els darrers anys com una experiència d’intercanvi del professorat per estudiar els programes educatius als diferents països que hi participen. A més, enguany l’alumnat de Formació Professional Bàsica participarà per primera vegada en el projecte de mobilitat.

Aquest pretén compartir la forma de treball del professorat de l’IES Camp de Túria; ampliar els horitzons de l’alumnat més enllà de l’entorn local; i introduir la dimensió europea a les aules de l'institut, així com conéixer la tasca d’altres centres europeus VET (Vocational Educational Training), en relació amb estàndards de qualitat europeus.

"És una oportunitat d'intercanvi i de pràctiques amb la novetat de no sols de fer un intercanvi de professorat com s'ha fet fins ara, sinó també d'alumnat", ha assenyalat la regidora d'educació Juani García.  "Enguany seran 3 els alumnes que podran gaudir d'aquesta experiència tan enriquidora que no podran trobar d'altra forma, participant en la seua formació més enllà del seu territori".

![ Imatge ](/assets/continguts/recursos/20260212-Alemanys1.jpg "Imatge")

![ Imatge ](/assets/continguts/recursos/20260212-Alemanys2.jpg "Imatge")

