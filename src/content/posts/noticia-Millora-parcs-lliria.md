---
title: Regidoria de Medi Ambient invertirà més de 210.000 euros en la millora dels parcs de l’Hort d’Agustí, Mura i Jaume Roig
author: Carlos Castillo
date: 05/02/2025
tags: noticia
---

##  L'Ajuntament ha iniciat també el procés per a escometre la reforma parcial del Silvestre d’Edeta

L'Ajuntament ha adjudicat les obres d'adequació dels parcs de **l’Hort d’Agustí, Mura i Jaume Roig**. La redacció del projecte i execució dels treballs de millora d'estes zones suposaran una inversió total de 213.549 euros.

La regidora de Medi Ambient, **Consuelo Morató**, ha explicat que “ja s'han iniciat les actuacions de condicionament al parc de l’Hort d’Agustí i posteriorment s'escometran les obres dels altres dos espais verds. A més, estos projectes de renovació de les zones d'esplai infantil tindran la seua continuïtat en el que resta de legislatura amb noves intervencions en altres àrees de la ciutat, en les quals també es canviaran els equipaments i millorarà la seguretat per als xiquets i xiquetes”.

Igualment, **Consuelo Morató** ha informat que l'Ajuntament de Llíria “ha adjudicat ja la direcció d'obra de la **reforma parcial del parc Silvestre d’Edeta** per un import de **11.664 euros**”. La regidora ha destacat que “es tracta d'un ambiciós projecte de renaturalització urbana, millora del cicle de l'aigua i renovació sobre el gran pulmó verd i d'esplai del nucli urbà, que significarà una inversió pròxima al mig milió d'euros”.

Esta important actuació està basada en els nous models de zones verdes sostenibles alineats amb el compromís ODS de l'Agenda 2030, que aposten per la renaturalització dels parcs i un ús sostenible i responsable de l'aigua.

![Obres del parc hort d'Agustí](/assets/continguts/recursos/20250205-Obras-hort-Agustí.jpg "Obres del parc hort d'Agustí")