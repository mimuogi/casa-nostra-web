---
title: El Sènior Masculí A del Club Balonmano Llíria s'imposa al Santa Pola amb una victòria contundent 
author: Sibilino
date: 23/02/2025
tags: esport
---

El **Sènior Masculí A** del **Club Balonmano Llíria** va sumar una nova victòria al Pavelló **Pla de l’Arc** després d’imposar-se per **29-22** al **Santa Pola** en un partit que, malgrat el resultat final, va començar amb moltes dificultats per als edetans.

L’enfrontament es presentava més exigent del que es podria preveure inicialment, amb un **Santa Pola** que va dominar els primers compassos i va aconseguir mantindre's per davant durant els primers 12 minuts de joc. El **Llíria**, obligat a anar a remolc, va trobar la manera d’ajustar el seu joc i, una vegada va capgirar el marcador, ja no va donar opcions al rival.

L’equip va apostar per un handbol directe, donant protagonisme als extrems i aprofitant les recuperacions defensives per sortir amb rapidesa al contraatac. La clau va ser la pressió defensiva, interceptant passades i impedint que el **Santa Pola** poguera finalitzar amb claredat les seues accions ofensives.

A mesura que avançava el partit, el **Llíria** va anar guanyant solidesa. L'equip va recuperar més pilotes, va generar més llançaments i va bloquejar diversos tirs rivals. Només l’actuació destacada del porter visitant va evitar que els locals marxaren al descans amb una diferència més àmplia. Tot i això, el marcador ja reflectia un clar 16-12 després d’un primer parcial igualat de 8-8.

A la segona meitat, amb el marcador a favor, el **Llíria** va gestionar bé els temps del partit i va exhibir un joc més elaborat. L’equip va moure l’esfèric amb paciència d’un costat a l’altre, finalitzant moltes jugades amb accions precises des dels extrems. El control dels edetans es va fer evident i van evitar qualsevol intent de reacció del **Santa Pola**.

Amb una defensa ferma i una gestió intel·ligent dels minuts, el **Llíria** va acabar tancant el partit amb un contundent **29-22**. Aquesta victòria deixa als **d'Antonio Cotanda** a la **huitena posició** a la classificació amb un rècord de 7 victòries, dos empats i nou derrotes **(7-2-9)**. Únicament a dos punts del sisé classificat.