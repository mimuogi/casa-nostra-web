---
title: Llíria recupera la porta medieval de la ciutat
author: Carlos Castillo
date: 18/11/2024
tags: noticia, cultura
---

## L'ajuntament adquireix les parcel·les on se situava l'antic portal de la Vila Vella

L'Ajuntament de Llíria ha adquirit, amb una inversió de **48.000 euros**, una parcel·la privada en el carrer Viriat, juntament amb dos immobles adossats, en la que es trobava una de les **torres-portal de l'antiga muralla medieval** de la ciutat.

El primer tinent alcalde i regidor d'hisenda, **Paco Gorrea**, ha assenyalat que l'adquisició d'aquest element "representa una gran oportunitat per poder fer valdre el patrimoni medieval de la ciutat i recuperar el traçat de la muralla medieval situada a la Vila Vella de Llíria".

Ara el següent pas serà l'elaboració d'un projecte d'intervenció i rehabilitació per recuperar les restes, eliminar els elements impropis i fer-lo visitable.

Aquesta torre, que segons algunes fonts podria tractar-se del **"Portal de València"** de l'època medieval, va ser utilitzada com la principal entrada a la Vila des de la capital del Regne. Pertany al tram de muralla alçat poc temps després de la conquesta cristiana de la Llíria islàmica, al voltant dels segles XIII i XIV. Aquesta nova muralla connectava amb la vella muralla islàmica de la vila, i tancava totes les construccions que havien anat quedant fora de la muralla anterior.

Una volta les muralles de les ciutats varen perdre el seu paper militar, i com va ocórrer en molts casos similars per aprofitar recursos i espai, la torre va ser reconvertida en habitatge particular. Aquest fenomen va començar a donar-se en el segle XVIII amb l'aparició de cases adossades a la muralla, i al segle XIX ja tenim constància que l'antic portal s'havia convertit totalment en una residència.

Presenta un estat de conservació regular, encara que l'estructura original es conserva prou bé. Per a la seua conversió en casa es varen haver de realitzar importants remodelacions que varen afectar a la fisonomia natural de la construcció, elements impropis que s'enderrocaran a futur per alliberar el bé per complet i restaurar la seua forma original.  D'aquesta manera els edetans i edetanes podran contemplar i visitar de nou l'antiga porta de la seua ciutat.


![ Restes de l'antic portal dins del habitatge ](/assets/continguts/recursos/20241118portal-medieval-lliria.jpg "Restes del portal de valència")
