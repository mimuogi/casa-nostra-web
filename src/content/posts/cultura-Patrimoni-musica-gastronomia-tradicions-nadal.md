---
title: Patrimoni, música, gastronomia i tradicions per aquestes festes de Nadal
author: Carlos Castillo
date: 19/12/2024
tags: cultura
---


##La capital del Camp de Túria ha preparat un programa nadalenc per a tots els públics, en què Turisme Llíria oferirà visites guiades i la Basílica de l’Assumpció exposarà el seu tradicional pessebre.

Un any més, la **Regidoria de Turisme** de Llíria ha dissenyat noves visites guiades perquè les famílies i els visitants puguen gaudir, aquests dies previs al Nadal, d’una oferta d’oci patrimonial per conéixer tots els Béns d’Interés Cultural i el Monument Nacional que posseeix la capital del Camp de Túria.

El pròxim dissabte, **21 de desembre**, a més de l’horari d’obertura dels diferents monuments, es podrà participar en una **visita guiada a la Llíria Romana**, que farà un recorregut per la història del Santuari Oracular i Termes de Mura, els Mausoleus Romans i la rèplica del mosaic dels Dotze Treballs d’Hèrcules a Ca Porcar.

L’activitat és gratuïta i començarà a les **12.30 hores**, per acabar a l’hora de dinar i així poder degustar l’oferta gastronòmica dels restaurants de la localitat. És necessària la **inscripció prèvia a través de la Tourist Info o del web i l’App de l’ajuntament**.

La visita a Llíria en aquesta jornada es podrà allargar per la vesprada i la nit per gaudir de la música amb els diferents **concerts de Nadal** que oferiran l’Agrupació Musical Edetana “Vicente Giménez”, l’Orquestra i Cor de la Banda Primitiva i la Banda Simfònica de la Unió Musical.

Per al regidor de Turisme, **Paco García**, el Nadal a Llíria “es vesteix de gala per oferir patrimoni, música, gastronomia i tradició, amb una gran programació cultural plena d’activitats de les diferents regidories i associacions del municipi en diferents espais de la ciutat, així com una oferta comercial que omple d’esperit nadalenc cada aparador del comerç local”.

**Pessebre monumental**
Un altre dels grans atractius d’aquestes festes nadalenques, a la ciutat i a tota la comarca, és el **pessebre monumental** i els diorames que el mestre pessebrista local, **Miguel Alcocer Simeó**, ofereix cada any.

L’Assumpció de Llíria, que recentment ha estat declarada basílica menor pel Papa Francesc, acull aquest entranyable i grandiós pessebre, que “de ben segur farà les delícies de grans i petits amb tot el seu color, esplendor, passatges i detalls que només Alcocer sap transmetre amb el seu treball i qualitat artística”, ha comentat **Paco García**.

Es podrà visitar **fins al 6 de gener**, en horari de **18.30 a 20.30 hores**, o també es podran fer visites guiades concertades amb el mateix pessebrista.

**“Tardeo” per acomiadar el 2024**
A més, com a novetat el dia 31 de desembre, l’Ajuntament de Llíria ha programat un “Tardeo” per acomiadar l’any, amb l’animació musical dels grups KM0 i Vintage Band. Serà de **16.00 a 20.00 hores** a la **plaça de Partidors**.

Tota la informació es pot trobar a les pàgines web de l’Ajuntament i de Turisme Llíria, així com a les xarxes socials i en els diferents punts d’informació municipal.

![Cartell promocional del Betlem de la Asunción](/assets/continguts/recursos/20241219-belén-basílica-Asunción.jpg "Cartell del Betlem")