---
title: L'Ajuntament contractarà 52 persones a través del Pla d'Ocupació Estatal Dana
author: Carlos Castillo
date: 9/03/2025
tags: noticia
---

## Treballaran durant sis mesos en la recuperació dels danys causats pel fenomen meteorològic al terme municipal

L'Ajuntament ha posat en marxa el procés de selecció per a la **contractació de 52 persones** desocupades a través del **Pla d'Ocupació Estatal** per a la recuperació dels danys causats per la dana. Este programa està **subvencionat amb 609.000 euros** pel Ministeri de Treball i Economia Social.

Les persones seleccionades, que tindran un **contracte amb una duració de sis mesos**, “treballaran en la reconstrucció i rehabilitació de diferents zones danyades pels efectes de la dana al terme municipal, com a camins rurals, zones forestals, camps agrícoles, aqüífers i accessos a disseminats i urbanitzacions”, ha explicat l'edil de Foment Econòmic, **Paco Gorrea**.

Els perfils sol·licitats són peons i oficials de jardins, obres i camins, així com personal tècnic per a realitzar la funció de coordinació dels treballs. Les persones contractades s'aniran incorporant a l'ajuntament de manera progressiva al llarg de l'any. Per a entrar en el procés de selecció, que realitzarà Labora, és necessari estar inscrita abans del 7 de març en els codis corresponents a cada especialitat en el mateix servici d'ocupació autonòmic.

El regidor **Paco Gorrea** ha assenyalat que “aquesta important ajuda del Govern d'Espanya ens permetrà avançar en la recuperació de totes les infraestructures del nostre terme danyades per la dana, alhora que fomenta l'ocupació a Llíria”.

![Cartell informatiu](/assets/continguts/recursos/20250309-plan-de-empleo-estatal-dana-Llíria.jpg "Cartell informatiu")

 