---
title: Per Nadal, el pernil 'enterrat'
author: Carlos Castillo
date: 24/12/2024
tags: noticia
---

## Llíria celebra el seu ja tradicional "Enterrament del Pernil" al pub Teneré la vespra de Nadal

La vespra de la nit de Nadal ha tornat a donar vida a una de les seues tradicions més curioses i festives: **l'"Enterrament del Pernil"**. El "tardeo" que envolta aquest esdeveniment, organitzat al cèntric pub Teneré, s’ha convertit al costat del famós "enterro" en un pla imprescindible per a tots els edetans i edetanes durant la nit de Nadal.

A les 4 de la vespra, com comença a manar la tradició, el carrer de la Unió va començar a omplir-se de gent de tots els barris i urbanitzacions de la nostra ciutat per celebrar en companyia la prèvia al sopar i a la nit de Nadal. A les 6 de la vesprada, al moment de màxima festa, va començar l'acte: El pernil, protagonista indiscutible, **va eixir** de les profunditats del Teneré, **acompanyat d'una comitiva de fidels** amb imatges religioses (les graneres i els penjadors de dins del pub) i músics (un sol caixa), estant a la darrera part d'aquesta comitiva els portants del mateix.

El pernil va ser **passejat per tot el carrer** de la Unió mentre els "confrares" i els curiosos entonaven **"Mater Mea"**. Després de tot el recorregut, va ser finalment tornat al pub i degustat entre els assistents a la festa. Quan no va quedar res més que els ossos, ara si es va procedir a l'"enterro" de les seues restes en el més profund del Teneré, fins a la seua divina resurrecció a l'any vinent.

La resta de la festa va prosseguir sense cap incident i amb normalitat fins a l'hora de sopar, on a poc a poc la gent va anar dispersant-se per anar a passar la nit de Nadal amb els seus amics i familiars.

![Processó del pernil](/assets/continguts/recursos/20241228-enterro-pernil.jpg "Processó del pernil")




