---
title: L'Ajuntament i Huadong Musical Instrument donen 200 instruments de corda a entitats musicals afectades per la dana
author: Carlos Castillo
date: 01/04/2025
tags: cultura
---

## L'acte d’entrega es va fer en el marc del concert benèfic oferit per l'Orquestra “Llíria City of Music”

L'Ajuntament de Llíria va fer entrega ahir de **200 instruments**, donats per l'empresa de luteria xinesa **Huadong Musical Instrument**, a **entitats musicals i conservatoris** amb agrupacions de corda de **municipis afectats per la dana**, i al Conservatori, la Unió Musical i l'Ateneu Musical i d'Ensenyança Banda Primitiva de la localitat edetana, pel seu suport a esta iniciativa.

L'acte, organitzat per la Regidoria de Ciutat Creativa UNESCO de Llíria, va comptar amb la col·laboració de la Diputació de València, la Federació de Societats Musicals de la Comunitat Valenciana (FSMCV), la Banda Primitiva, la Unió Musical, el Conservatori Professional de Llíria, l’Escola de Música Temprana i Consolat de Mar.

El president de la Diputació, **Vicente Mompó**, junt amb l'alcalde de la ciutat **Joanma Miguel**, la presidenta la FSMCV **Daniela González** i **Lu Zang**, en representació de Huadong Musical Instrument, van ser les persones encarregades d'entregar este lot d'instruments de corda.

La gestió d'esta donació solidària a societats musicals que pels efectes de la dana van patir considerables danys en els seus béns i pèrdua d'instrumental, ha sigut possible gràcies a l'agermanament cultural de Llíria amb Pinggu, districte de la ciutat de Pequín, al qual pertany l'empresa xinesa de Huadong.

L'acte protocol·lari de repartiment d'instruments es va realitzar al teatre del Clarín, en el marc del concert benèfic oferit per l'Orquestra “Llíria City of Music”, i la recaptació de la qual es destinarà també a les entitats damnificades.

La formació creada per a l'ocasió, estava integrada per músics de les societats musicals de la capital del Camp de Túria, als quals es va sumar igualment professorat dels conservatoris d'Utiel i Catarroja que fins i tot es van veure afectats personalment per les conseqüències de la dana.

La primera part de l'actuació va ser dirigida pels titulars de les orquestres de la Unió i de la Primitiva, **José Domingo Enguídanos** i **Juan José Aguado**, respectivament. En la segona, van agafar la batuta els reconeguts directors de Llíria, **Pascual Cabanes** i el mestre **Manuel Galduf**, per a tancar este emotiu concert solidari. 

![ Imatge del concert ](/assets/continguts/recursos/20250401-concert-solidari-dana.jpg "Imatge del concert")