---
title: L'Ajuntament duu a terme una neteja especial del canal de protecció davant pluges torrencials
author: Carlos Castillo
date: 07/09/2025
tags: noticia
---

## Els treballs subvencionats pel Govern de l'Estat s'han realitzat per fases en els diferents monticles que envolten el nucli urbà

El regidor de Política Territorial i Camins de Llíria, **Paco García**, ha informat que personal operari de les brigades DANA, finançat pel Ministeri de Transició Ecològica, “han netejat d'escombraries, herbes, terra i abocaments, tot el canal de prevenció de pluges que va des del carrer Beateri a Santa Bàrbara, passant per la Torreta, Sant Miquel i el Barranquet”.

Els treballs, que han sigut coordinats per la Brigada de Camins, s'han desenvolupat per fases i trams del llit. S'ha procedit, en primer lloc, a **retirar tots els mobles, estris i voluminosos que s'havien depositat en este, per a tot seguit realitzar la neteja de males herbes i buidar el bol del canal de la terra que s'ha anat sedimentant estos últims anys**.

**García** ha assenyalat que esta conducció “té per objecte captar l'escorrentia superficial de les aigües que cauen en els tossals de Sant Miquel, La Torreta i Santa Bàrbara abans de la seua entrada al nucli urbà, interceptant estes aigües i conduint-les fora del municipi evitant així grans quantitats d'aigua als carrers d'estos barris, així com arrossegaments de terra i llot”.

El canal és de secció trapezial, té una longitud de diversos quilòmetres i està construït en formigó sobre el vessant dels turons. Esta infraestructura és de vital importància per a alleujar i desviar el flux de corrent d'aigua ocasionada en els episodis de pluges torrencials que es produeixen amb freqüència en l'inici de la tardor, de manera que contribueix a disminuir en gran manera les escorrenties fins al nucli urbà de Llíria.

Estes tasques es realitzen de manera periòdica i en els trams que major brutícia han acumulat. Però enguany, “s'ha aprofitat la col·laboració del Ministeri i la subvenció rebuda per a la contractació de personal, per a fer una neteja a fons i en tota l'extensió de la xarxa del canal”, ha explicat.

La brigada DANA per a camins, que conformen un total de 8 efectius, s'ha distribuït en dos períodes. El primer, de juliol a desembre, i el segon que s'incorporarà a l'octubre fins a febrer de 2026. “La seua labor se centra de netejar i mantindre en condicions els canals d'evacuació d'aigües pluvials que hi ha en el municipi de Llíria, ja bé siga en el nucli urbà com en zones rurals i urbanitzacions”, ha apuntat l'edil.

![ Un dels trams del canal en procés de neteja ](/assets/continguts/recursos/20250907-trabajoslimpiezacanal.jpg "Un dels trams del canal en procés de neteja")

