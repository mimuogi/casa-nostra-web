---
title: La Falsa Llibertat Educativa: Com la nova llei vol acabar amb el valencià
author: Sergi Rodilla Alamà
date: 18/02/2025
tags: article
---

## La nova “Ley Rovira de Libertad Educativa” pretén arraconar al valencià, amb la creació d’una norma segregadora per tapar els escàndols de la Generalitat

La nova **Llei 1/2024, de 27 de juny, per la qual es regula la “Libertad Educativa”**, més coneguda com a llei de **“Libertad Educativa o Ley Rovira”**, podria perillosament assemblar-se a la censura que va haver-hi durant la dictadura al crit de: _“el uso del idioma nacional en todos los servicios públicos y el catalán queda relegado al ámbito privado y familiar.”_

Últimament, la paraula "libertad" ha estat utilitzada per molts líders polítics de la dreta reaccionària i populista. El valor de la llibertat, que es presenta com un element central de la Constitució Espanyola, està indissolublement lligat amb la igualtat. Per tant, no es pot parlar de llibertat educativa o lingüística sense tindre en compte la igualtat lingüística. En altres paraules, perquè existisca una veritable llibertat lingüística i educativa, cal que totes les llengües tinguen les mateixes oportunitats i drets. Este principi fonamental, que hauria de ser la base de qualsevol llei educativa, és precisament el que no es complix amb la Llei 1/2024, formulada pel nostre gran govern del Partit Popular i l'extrema dreta de VOX.

La principal finalitat de la Llei Rovira és derogar la Llei 4/2018, de 21 de febrer, que actualment regulava el plurilingüisme al País Valencià. Segons esta nova normativa, la Llei 4/2018 imposa un model únic, no respecta la voluntat de les famílies ni el dret de l’alumnat a rebre els primers ensenyaments en la seua llengua habitual, discrimina el castellà com a llengua cooficial i no té en compte el context sociolingüístic ni la diversitat territorial de la Comunitat Valenciana. En fi, sembla que, ens volen fer creure que el castellà, una llengua amb més de 550 milions de parlants i una expansió clarament vinculada a les dinàmiques de l’imperialisme lingüístic, està sent discriminada. Simplement fascinant.

La denominada "Ley de Libertad Educativa" que podria considerar-se més aviat una llei **ANTI**educativa, planteja diverses qüestions controvertides. Entre elles destaquen: el dret que atorga als representants legals (pares i tutors legals) de l’alumnat per escollir la llengua predominant de l’ensenyament obligatori (anomenada "llengua base" en la llei); el grau d'exposició de l’alumnat a cadascuna de les llengües oficials; i la possibilitat de quedar exempt de l’avaluació de l’assignatura de valencià en les zones de predomini lingüístic castellà, en línia amb el que ja establix la la Llei d'Ús i Ensenyament del Valencià (LUEV).

Respecte que els representants legals de l’alumnat puguen escollir la llengua base, és una qüestió, que igual que les altres esmentades al paràgraf anterior, voreja la fina línia entre la inconstitucionalitat i la constitucionalitat. El Tribunal Constitucional ha deixat clar que la Constitució no reconeix un dret específic de l’alumnat o dels seus representants legals per escollir la llengua d'ensenyament. Però, per evitar esta trava, la nova norma no atorga als representants de l’alumnat el dret de triar la llengua d’ensenyament, sinó que els limita a escollir un model educatiu (llengua base) en què ambdues llengües oficials siguen obligatòries, però amb una menor presència d’una de les dos. Això, acaba perjudicant la llengua minoritzada, el valencià. És dir, la llei de l’embut: ample per al castellà i estret per al valencià.

La principal conseqüència d’esta nova llei és que, tot i que el valencià és llengua oficial, el seu ensenyament serà gairebé residual a les zones de predomini castellà. El sistema de votació establit en esta nova llei (consulta que es farà des del el dia 25 de febrer fins al 9 de març), no garantix el dret de rebre l’educació en la llengua escollida per cada família, ja que depén de la majoria. En el cas d’escoles amb dos classes per curs, serà necessari que almenys un 25% de les famílies opten per una llengua perquè es puguen formar dos grups diferenciats: un en valencià i un altre en castellà. A més, la normativa establix que no poden haver-hi més de 25 alumnes per aula, llavors, implicaria que alguns alumnes de la llengua més sol•licitada haurien de ser reassignats a l’altra classe.

Per tant, es tracta d’una llei sense sentit que fomenta la segregació i la confrontació a través de la llengua. Esta norma perjudica clarament el valencià, ja que no es troba en una situació d’igualtat respecte al castellà. És palés, que aplicar el mateix tracte a situacions desiguals genera encara més desigualtat per a una de les parts. En este cas, el valencià, com a llengua minoritzada, parteix d’una posició de fragilitat davant del castellà, que és la llengua dominant en molts àmbits socials i institucionals.

Doncs bé, este govern, amb el nostre Molt Honorable president Mazón al capdavant, en lloc de dimitir i mostrar un mínim sentit d’estat i responsabilitat, ha optat per desviar l’atenció de la seua desastrosa gestió de la [DANA](https://www.lliriacasanostra.com/al-meu-poble-la-pluja-no-sap-ploure), de les nombroses mentides i excuses, així com del seu dinar al restaurant “El Ventorro”. Tot això, a través d’un moviment de manca d'escrúpols i empatia, amb l’únic objectiu de reafirmar la seua postura anticatalanista, mitjançant l'impuls d’una llei sustentada en llacunes legals.

Sembla que estos polítics de dreta tenen una estratègia clara: arraconar progressivament el valencià fins a reduir-lo a una llengua residual, sense presència ni ús social. Lluny de garantir la igualtat lingüística, promouen mesures que la situen en una posició de clara inferioritat respecte al castellà, perpetuant una situació de diglòssia que posa en risc la seua supervivència.

El valencià hauria de ser l’eix vertebrador de la cultura, l’educació i totes les institucions, tant públiques com privades, per garantir la seua plena normalització i revertir esta situació al Paìs Valencià. La seua preservació no és només una qüestió lingüística, sinó també un acte de defensa de la nostra identitat col•lectiva i del dret irrenunciable a viure plenament en la nostra pròpia llengua.

Menció a _“l'Informe de la Universitat de València sobre la proposició de llei per la qual es regula la llibertat educativa”_. El present article d’opinió s’ha basat en el contingut del mencionat informe, el qual es recomana llegir per obtindre una visió més completa i detallada de la situació. No només analitza les conseqüències de l’aplicació de la Llei Rovira des d’una perspectiva jurídica, sociològica i pedagògica, exposant clarament les tres dimensions del dret a l’hora d’implementar una norma (valor, fet i norma), sinó que també oferix una anàlisi detallat sobre la situació actual del valencià (vegeu [ací](https://www.uv.es/llengues/informes/InformeUV.pdf)).
