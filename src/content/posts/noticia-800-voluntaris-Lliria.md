---
title: Més de 800 voluntaris de Llíria es bolquen amb les zones afectades
author: Carlos Castillo
date: 24/11/2024
tags: noticia
---

## Desenes de voluntaris del nostre municipi acudeixen diàriament a ajudar als pobles damnificats

La terrorífica Dana que va assolar el País Valencià el passat dia 29 d'octubre va demostrar ser l'escenari perfecte per demostrar al món que, des del més petit representant de la nomenada despectivament "generació de cristall" fins als restants supervivents de la riuada del 57, el poble valencià no ha perdut ni un poc de **resiliència**, de **combativitat** i **germanor**. 

El nostre municipi, tot i no patir en absolut cap de les conseqüències més greus de la dana, a excepció d'alguns incidents aïllats, en el moment es varen rebre les primeres informacions i notícies sobre la gravetat de la situació, es va bolcar sancerament en l'ajuda dels damnificats. Als primers dies vora un centenar d'edetans i edetanes, al costat de molts altres ciutadans de pobles com **Casinos** i **Marines** varen dirigir-se a les zones afectades més pròximes per ajudar en el que fora necessari. Pobles com **Sot** i especialment **Pedralba**, colpejats durament per la riuada, varen vores sobtadament desbordar per una allau de **solidaritat**. 

L'Ajuntament, entitats i associacions del poble, una volta passat el *shock* inicial, varen posar-se mans a l'obra per enviar ajuda el més ràpid possible als municipis. Molt remarcable va ser el cas de la **Falla Pla de L'Arc** que va ser pioner en l'ajuda. La falla, amb forta vinculació personal i familiar amb els pobles afectats va llançar-se des del dia u a dur a la zona productes de primera necessitat, pujant inclús per damunt dels cotxes i les barriades de canyes per fer aplegar el menjar a través de les finestres. 

Dies després es va començar a muntar una estructura més elaborada per poder fer aplegar l'ajuda de forma més eficient. Gran part de les associacions del nostre poble es van oferir per recollir tota classe de productes per als damnificats i la **Fundació Sanz** va cedir una de les seues naus i la logística necessària per a poder emmagatzemar i distribuir-les a les zones afectades. Associacions entitats i particulars van posar-se a disposició d'aquesta màquina logística per fer-la funcionar l'abans possible.

Per coordinar tota aquesta ajuda es va crear des de l'ajuntament diferents grups de WhatsApp gestionats per regidors i voluntaris per organitzar als voluntaris de forma més eficient. A través d'aquests canals s'anaven informant de les rutes obertes per accedir a les poblacions damnificades i les necessitats de cada població, incloent-hi subgrups on els mateixos voluntaris poden interactuar entre ells per coordinar-se per acudir a les zones afectades i compartir consells.

Actualment, més de **800 voluntaris edetans i edetanes** formen part d'aquesta iniciativa. **Més d'un centenar** acudeixen diàriament a ajudar a les diferents poblacions, siguen armats amb les seues botes d'aigua i graneres, siga deixant-se l'esquena i els seus vehicles per portar aliments als damnificats. Paiporta, Picanya, Benetússer, Catarroja, Algemesí... no hi ha poble que no hagen anat els nostres veïns, que s'han bolcat i continuen bolcats per solucionar l'abans possible aquesta situació. Una situació que per desgràcia pareix que continuarà duent maldecaps a la nostra terra per molt de temps, però en la que els nostres germans saben que poden comptar amb nosaltres.

