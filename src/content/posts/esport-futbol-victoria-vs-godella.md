---
title: El Llíria UD imposa la seua llei davant el Godella CF en un duel marcat per la intensitat i l'eficàcia
author: Sibilino
date: 29/03/2025
tags: esport
---

El **Llíria UD** va sumar una nova victòria en la **jornada 23** de la **Segona FFCV**, superant per **3-1** al **Godella CF** en un partit on els edetans van dominar clarament durant gran part dels noranta minuts. Tot i la reacció rival en la segona meitat, els locals van demostrar la seua superioritat i van aconseguir tres punts que els mantenen en la lluita per apropar-se a les primeres posicions de la taula.

El partit va començar amb un **Llíria UD** decidit a imposar el seu ritme des del xiulet inicial. Només havia transcorregut un minut quan **Nacho** va disposar de la primera gran oportunitat amb un xut que va eixir fregant el pal esquerre de la porteria visitant.

Amb una pressió alta i intensa sobre la sortida de pilota del **Godella**, els locals van aconseguir recuperar balons en zones perilloses, la qual cosa els va permetre generar un munt d’ocasions clares. Al **minut 22**, **Adrián Atienza** va tindre una gran oportunitat després d'un baló filtrat a l'esquena de la defensa visitant, malgrat que el seu remat no va trobar porteria. Poc després, al **minut 27**, **Raúl** va protagonitzar una acció individual de gran mèrit, superant tres rivals i forçant una falta perillosa en tres quarts de camp. La centrada posterior de **Santi Boria** va generar una altra acció de perill, tot i que el marcador es va mantindre inalterat.

El **Llíria** dominava completament, però la falta de precisió als metres finals impedia que es reflectira en el marcador. Just abans del descans, es va produir una acció polèmica quan l'àrbitre va interrompre un contraatac clar de tres jugadors locals davant un únic defensor. La decisió va ser molt protestada per la graderia i va deixar el tècnic **Lucas Viggiano** visiblement indignat.

Després d’un primer temps de domini absolut sense recompensa, el **Llíria UD** va eixir al segon acte amb menys intensitat. El **Godella CF**, fins aquell moment inofensiu, va aprofitar la relaxació local per a guanyar presència al camp i començar a generar accions de perill. Quan millor estaven els visitants, va arribar el primer colp del **Llíria**.

Al **minut 61**, **Nacho** va assistir **Omar** amb una passada mil.limètrica a l’espai, i aquest, amb un remat ras ajustat al pal dret, va superar el porter per a fer **l’1-0**. Amb el marcador a favor, els locals van recuperar el control i van segellar el segon gol ràpidament. Al **minut 65**, **Miguel Alapont**, qui havia assumit el rol de director de joc des de la defensa, va filtrar una passada al desmarcatge de **Jones**, qui va servir un baló enrere per a **Omar**. El porter rival va evitar el doblet del davanter edetà amb una gran estirada, però en el rebuig el mateix **Jones** va afusellar la xarxa amb una volea imparable.

El **Llíria** no va abaixar el ritme i, al **minut 77**, va arribar la sentència. **Jones**, molt actiu des de la seua eixida de la banqueta, va lluitar una pilota dins de l'àrea i la va cedir enrere a **Pau Igea**. El seu xut, tot i estar ben col.locat, va ser refusat pel porter, però el rebuig va quedar mort dins l'àrea i **Eloy**, atent, va aprofitar per a fer el **3-0**.

Quan semblava que el **Llíria UD** firmaria una victòria sense esglais, un error inesperat va donar aire al **Godella**. Al **minut 87**, una centrada lateral sense perill aparent va acabar en gol en pròpia porta quan el baló, en intentar ser blocat per **Cristian**, li va rebotar al cos i va travessar la línia de gol.

El **Llíria UD** va signar una victòria merescuda en un partit on va ser clar dominador, però on la falta de contundència en atac en la primera part va mantindre el **Godella CF** amb opcions fins ben entrada la segona. La imatge oferida pels edetans reforça la seua candidatura a la zona alta de la classificació. Ara, amb tres punts més al sac, el conjunt de **Lucas** continuarà treballant per a consolidar el seu bon moment de forma.
