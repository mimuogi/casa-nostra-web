---
title: El confort de culpar i el repte de l'autocrítica
author: Sibilino
date: 23/12/2024
tags: article
---

La necessitat humana de buscar culpables és un fenomen social i psicològic tan antic com el descobriment del foc. En moments de crisi o conflicte, tendim a recórrer a una mena "d'assenyalament popular” que no sols és un intent desesperat d'intentar resoldre el problema, sinó també identificar algú responsable. Aquest impuls, encara que aparentment reconfortant, està profundament influït per prejudicis i estereotips socials que, en lloc d’aportar claredat, poden intensificar els conflictes, generant malentesos i fins i tot hostilitats innecessàries.

Per a entendre aquesta dinàmica, és crucial reconéixer que vivim en una societat que valora la justícia ràpida i la culpabilitat visible. Aquest context afavorix la creació "d'imatges mentals” del que considerem –culpable–, un procés que sovint s’alimenta de prejudicis col·lectius: la persona de classe social baixa és vista com potencialment violenta, l’estranger com a diferent o perillós, l’adolescent rebel com a irresponsable, etc. En categoritzar les persones en aquests estereotips, caiguem en l’error de prejutjar i etiquetar sense investigar els matisos de cada situació. Ens sentim protegits darrere d’un discurs col·lectiu que ens eximix de responsabilitat personal o afrontar l'autocrítica, facilitant culpar el “diferent” abans de qüestionar les nostres pròpies actituds i decisions.

Un exemple clàssic d’aquesta tendència ocorre en l’àmbit laboral. Davant el fracàs d’un projecte, sovint hi ha una inclinació cap a trobar una figura que “carregue amb la culpa”, sense analitzar realment els factors que van portar al fracàs, com ara la falta de comunicació, la sobrecàrrega de treball o una mala planificació. Els errors i desavinences són, en gran mesura, el resultat d’una sèrie de decisions col·lectives i dinàmiques organitzatives que rarament són fàcils de disseccionar. Però culpar algú és més senzill que submergir-se en l’anàlisi estructural o en la reflexió honesta sobre possibles errades en el sistema.

De fet, aquesta necessitat de culpabilitzar sovint es veu agreujada per la pròpia naturalesa de les estructures socials que, tant en l’àmbit laboral com en l’esportiu, no sempre són justes ni tenen intenció de ser-ho. Tal com va escriure el periodista esportiu **Miguel Quintana**:_“Un líder debería tener más obligaciones y menos derechos que las personas a las que lidera. Porque el equipo depende de él. Un entrenador les pide a los jugadores que mueran por él, y para ello él tiene que morir por el proyecto”._

Tanmateix, aquesta visió sovint obvia el fet que les decisions d’un projecte o d’un equip són col·lectives, i l’èxit o el fracàs d’una iniciativa rarament recau únicament en una persona. Però el rol de “líder” o de “cap” sovint servix per a eximir els altres de les seues pròpies responsabilitats, generant una mena de jerarquia de culpabilitat que permet a alguns fugir de la reflexió i l’autocrítica. Així, es continua perpetuant una cultura de culpabilització que ignora la realitat complexa i compartida dels projectes i equips humans.

Esta manera de buscar un culpable únic i visible impedix comprendre que els problemes requereixen anàlisis profundes i honestes. Una societat realment justa no cerca culpables, sinó solucions i millores. Però mentre es busque la satisfacció instantània de “culpar algú”, ens estarem allunyant d’una societat més comprensiva, justa i solidària.

Encara més, aquesta inclinació a trobar caps de turc es complica quan evitem converses incòmodes o ajornem aclariments necessaris. L’acumulació de ressentiments, interpretacions errònies o malentesos pot crear un terreny fèrtil per a l’explosió de conflictes majors. Evitar aquestes converses sol semblar la solució més fàcil, però cada vegada que posterguem una aclaració o ens resistim a indagar en els veritables motius darrere d’un problema, estem, en certa manera, preparant el terreny perquè sorgisca un culpable per defecte. En ignorar aquestes situacions al seu moment, arribem a veure l’altre com el responsable del nostre malestar, sense reconéixer la responsabilitat compartida en la comunicació fallida o la predisposició a prejutjar l’altre.

Un altre aspecte rellevant és que, com que no volem abordar temes difícils o situacions tenses, deixem que la nostra ment construïsca històries i es recolze en prejudicis. En lloc d’enfrontar l’arrel d’un problema de manera honesta, construïm narratives basades en imatges preconcebudes que simplifiquen la situació. Així, el veí que no saluda es convertix en “antipàtic” o fins i tot en “enemic” en la nostra ment, sense arribar a considerar que potser té els seus propis problemes i raons per a actuar així.

És crucial qüestionar-nos per què triem aquests camins. La resposta podria trobar-se en el confort psicològic que implica evitar la introspecció i l’autocrítica. Culpabilitzar ens eximix de les nostres pròpies responsabilitats; mentre que qüestionar els nostres perjudicis i obrir-nos a la reflexió pot ser dolorós i desafiador. No obstant això, optar pel camí fàcil de buscar culpables i etiquetar els altres únicament perpetua dubtes que podrien solucionar-se amb l'exercici d'una comunicació honesta i el reconeixement de la complexitat de les relacions humanes.

En conclusió, necessitem fomentar una cultura d’autocrítica i diàleg. Encara que la societat tendix a oferir-nos una eixida senzilla en buscar culpables i recolzar-se en estereotips, el nostre benestar depén de la disposició a comprendre’ns els uns als altres i a enfrontar amb valentia les converses incòmodes que puguen sorgir. Eliminar el prejudici i la imatge mental predefinida que acompanya el judici ràpid no sols ens farà individus més reflexius, sinó que ens permetrà construir societats més justes, on les diferències es comprenguen i els conflictes es resolguen des de l’empatia i el diàleg.