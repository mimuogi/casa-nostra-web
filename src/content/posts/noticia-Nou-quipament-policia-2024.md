---
title: La Policia Local de Llíria es dota en propietat amb un drogotest i un etilòmetre d’última generació
author: Carlos Castillo
date: 22/11/2024
tags: noticia
---

## Els mitjans tècnics també s’han millorat amb l’adquisició d’un dron amb càmera tèrmica


La Regidoria de Protecció Ciutadana de Llíria ha dotat la Policia Local amb un **nou equip** per a la detecció de substàncies estupefaents en conductors, que complementarà el que ja s’utilitza en els controls d’alcoholèmia. Aquest nou dispositiu permetrà una avaluació diagnòstica instantània del consum de drogues en els operatius que realitza la Policia Local.

El **drogotest** determina, mitjançant la saliva del conductor, si es troba sota els efectes de substàncies estupefaents, i detecta diversos tipus a través d’un primer anàlisi in situ i d’un altre posterior al laboratori amb les mostres obtingudes.

“Sense cap dubte, aquest dispositiu d’última generació ajudarà la Policia Local a garantir la seguretat en les vies i a reduir els accidents de trànsit al municipi, igual que ja ho fan amb els controls d’alcoholèmia”, ha assenyalat el regidor de Protecció Ciutadana, Francesc Fombuena.

En cas de registrar-se un positiu, els agents realitzaran les diligències d’anàlisi de signes externs i de la conducció per concretar el grau d’influència del consum de drogues i determinar si correspon una sanció administrativa o un delicte, segons les circumstàncies. Cal recordar que el **consum de substàncies estupefaents** està tipificat com una **infracció** administrativa segons la Llei de Seguretat Viària, amb **multes de 1.000 euros** i la **retirada de sis punts** del permís de conduir.

D’aquesta manera, els agents, que ja estan degudament formats després del seu pas per l’IVASPE, podran realitzar aquestes proves en els controls rutinaris de la Policia Local, que es duen a terme periòdicament. Aquests controls poden incloure també proves d’alcoholèmia, de documentació i campanyes preventives acordades amb la Prefectura de Trànsit.

**Més mitjans tècnics**
A més, la Policia Local comptarà amb un nou etilòmetre evidencial, petit i amb impressora, que ha sigut adquirit recentment en propietat i que complementarà el cedit per Trànsit.

D’altra banda, l’Ajuntament de Llíria ha dotat la Policia Local amb un **dron amb càmera tèrmica**, que es farà servir principalment en serveis de localització de persones desaparegudes, però que també es podrà destinar a tasques de vigilància.

“Amb aquestes inversions en mitjans tècnics, el Consistori continua treballant en el seu pla de millora i modernització de la Policia Local, incorporant noves eines que garantisquen un millor servei a la ciutadania i permeten mantenir els nivells de seguretat que requereix la ciutat”, ha destacat el regidor **Francesc Fombuena**.

![El nou dron de la policía local](/assets/continguts/recursos/20241122-dron-camera-termic.jpg "El nou dron amb el que contará la policía de Llíria")

![El nou etilometre](/assets/continguts/recursos/20241122-etilometro.jpg "Nou etilometre")

![Nou equipament de la policia](/assets/continguts/recursos/20241122-nou-equipament-PL.jpg "Nou equipament de la policia")