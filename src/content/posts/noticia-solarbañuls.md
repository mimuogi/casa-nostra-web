---
title: Llíria licita les obres de reforma urbana del solar del carrer del Remei
author: Carlos Castillo
date: 14/08/2025
tags: noticia
---

## Amb una inversió pròxima al milió d'euros, connectarà esta via amb la Muralla Àrab i la part alta de la Vila Vella


L'Ajuntament ha licitat les obres de reforma del solar conegut com a **‘Casa Bañuls’**, una actuació clau que permetrà obrir un nou pas per als vianants entre el **carrer del Remei, la Muralla Àrab i la part alta de la Vila Vella**. Este projecte, amb una inversió de **941.000 euros**, forma part d'una estratègia més àmplia de recuperació urbana i patrimonial iniciada en l'anterior legislatura, i que ara es materialitza gràcies al finançament europeu obtingut i gestionat per la Regidoria de Fons Europeus. Està previst que les obres es comencen en els pròxims mesos, una vegada finalitzat el procés de licitació.

Les obres, **finançades al 90% a través del Pla de Recuperació, Transformació i Resiliència amb fons NextGenerationEU**, suposen una transformació profunda d'un enclavament històric que fins ara es trobava degradat i sense ús. La intervenció millorarà l'accessibilitat del barri antic i recuperarà un espai amb un gran valor cultural i simbòlic per a la ciutat.

L'alcalde, **Paco Gorrea**, ha subratllat la rellevància d'este projecte, “que és molt més que una obra urbana. És una porta oberta a la nostra història i una aposta per una Llíria que es reconcilia amb el seu passat per a construir un futur millor. Recuperar este solar i transformar-lo en un lloc de pas, trobada i cultura és un símbol del tipus de ciutat que volem, accessible, sensible amb el patrimoni i compromesa amb la seua gent”.

D'altra banda, la regidora de Fons Europeus, **Consol Morató**, ha destacat “el valor estratègic de la intervenció i l'esforç de gestió que hi ha darrere”. “Des d'Europa hi ha recursos, però cal saber buscar-los, sol·licitar-los i executar-los. Este projecte ha requerit planificació, coordinació i molta faena tècnica i polític. Estem demostrant que els fons europeus, quan es gestionen amb rigor, poden ser una ferramenta potent per a transformar la nostra ciutat sense que ho paguen directament els nostres veïns”, ha afegit.

**Consol Morató** ha assenyalat que esta actuació “és un exemple clar de com els fons europeus poden transformar espais històrics en oportunitats de regeneració urbana. Gràcies a esta inversió, no sols millorem la mobilitat i el paisatge urbà, sinó que també reactivem la connexió amb una part fonamental de la nostra història”.

**Actuacions previstes**
L'objectiu d'este projecte és crear un nou espai públic urbà que integre les restes arqueològiques de la muralla i la torrassa islàmica, millorant l'accessibilitat i connectivitat del barri de la Vila Vella amb la resta del municipi.

Se centrarà en la rehabilitació integral d'un edifici de titularitat municipal, situat en un enclavament estratègic entre l'església de la Sang i la futura plaça del Remei. La intervenció busca fer valdre l'edifici com a node social actiu, alineat amb els principis de sostenibilitat, eficiència i cohesió comunitària.

A més, es contempla com a actuació prioritària el desenrunament de l'interior de les edificacions existents, amb l'objectiu d'alliberar l'espai d'elements col·lapsats o a punt de col·lapsar i garantir condicions mínimes de seguretat per a dur a terme els sondatges arqueològics necessaris i futures intervencions.

Finalment, la regidora de Patrimoni Històric, **Reme Tordera**, ha assenyalat que l'actuació “també té un alt valor simbòlic en la protecció del patrimoni local, en integrar este solar en el teixit urbà i obrir-lo a la ciutadania. La muralla àrab forma part de la nostra identitat històrica, i volem que es puga conéixer, recórrer i valorar amb naturalitat, com a part del dia a dia de Llíria”.

Este projecte en la recuperació del patrimoni local és el segon que es realitzarà amb fons europeus, després de la recent licitació de la intervenció sobre el Santuari Oracular i Termes Romanes de Mura, la qual cosa suposarà una inversió total, entre les dues actuacions, de 2,7 milions d'euros.


![ Recreació de l'actuació ](/assets/continguts/recursos/14082025-RecreaciónactuaciónsolarRemei.jpg "Recreació de l'actuació")
 



