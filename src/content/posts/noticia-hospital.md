---
title: Sanitat ampliarà l’Hospital de Llíria amb un nou hospital de dia
author: Carlos Castillo
date: 17/03/2025
tags: noticia
---

## L’objectiu és que aquests pacients «puguen rebre tractament de manera ambulatòria i després tornar a casa sense necessitat d’ingressar al centre hospitalari»

El conseller de Sanitat, **Marciano Gómez**, ha anunciat l’ampliació de l’Hospital de Llíria amb la creació d’un nou hospital de dia, que permetrà oferir una atenció «més personalitzada» i «adaptada a les necessitats» dels pacients d’aquest centre, especialment d’aquells que pateixen malalties cròniques o són pluripatològics i requereixen una atenció «més especialitzada».

D’aquesta manera, l’objectiu és que aquests pacients «puguen rebre tractament de manera ambulatòria i després tornar a casa sense necessitat d’ingressar al centre hospitalari», ha subratllat el conseller, segons ha informat la Generalitat en un comunicat.

Durant la seua visita al centre, amb motiu del **desé aniversari** de la posada en marxa **de l’Hospital de Llíria**, acompanyat de l'alcalde de Llíria **Joanma Miguel** i de la vicepresidenta de la diputació **Reme Mazzolari**, Gómez ha destacat el «ferm compromís» de la Conselleria de Sanitat de «continuar realitzant millores en aquest hospital, perquè aquest és un moment en què la població amb malalties cròniques augmenta progressivament, i cal prestar-hi especial atenció i implementar els recursos necessaris per a atendre-la com es mereix».

Per aquest motiu, es reservarà un espai destinat a l’hospitalització de dia. «D’aquesta manera, obrirem una unitat assistencial altament qualificada i preparada per a oferir la millor atenció sanitària a pacients oncològics, hematològics, geriàtrics i psiquiàtrics», ha apuntat. Aquest nou hospital de dia estarà dotat amb **tres consultes per a Hematologia i Oncologia**, un espai destinat al control d’infermeria, **deu butaques per a tractaments, una sala d’espera, un magatzem i lavabos** amb una **inversió de 111.000 euros**. A més, **s’ha incrementat la dotació pressupostària**, que compta amb 55 milions d’euros anuals, **així com el personal**, fins a assolir els 700 professionals dedicats diàriament a l’atenció d’aquests pacients.

«A poc a poc s’han millorat els serveis d’aquest centre des de la seua creació fa deu anys per ampliar i millorar el catàleg de serveis d’un hospital que dona suport assistencial als més de 20 municipis que té assignats», ha destacat el conseller. A més, ha afegit que, «de fet, durant l’any passat es va dur a terme la renovació de la sala de crítics d’Urgències i dels equips d’endoscòpies».

En aquest sentit, Gómez ha agraït «la immensa tasca que duen a terme tots i cadascun dels professionals que treballen en aquest centre, perquè són un exemple del que és la veritable vocació sanitària, ja que cada dia demostren, amb la seua dedicació i professionalitat, el seu esforç per oferir una atenció més propera i personalitzada a pacients amb especial vulnerabilitat».

Pel que fa a l’activitat assistencial de l’hospital, durant l’any passat es van realitzar prop de 10.000 consultes primeres i successives. A més, durant aquest període es van atendre més de 4.500 urgències i es van registrar gairebé 5.600 ingressos hospitalaris. D’altra banda, a l’àrea quirúrgica es van dur a terme 4.382 intervencions.

![Hospital de Llíria](/assets/continguts/recursos/20250317-hospital.jpg "Hospital de Llíria")