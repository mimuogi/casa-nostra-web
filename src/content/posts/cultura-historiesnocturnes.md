---
title: “Històries Nocturnes” compleix 20 anys mostrant d'una manera singular el patrimoni històric de Llíria
author: Carlos Castillo 
date: 10/06/2025
tags: cultura
---

## Visit Llíria ha organitzat tres concerts a l'església de la Sang per a commemorar este aniversari, coincidint amb cada una de les rutes nocturnes programades pels seus monuments i enclavaments turístics més destacats


El regidor de Turisme i Ciutat Creativa UNESCO, **Paco García**, ha anunciat que l'Ajuntament “celebrarà enguany el vint aniversari de l'original programa turístic-cultural “Històries Nocturnes”, que es desenvoluparà tots els dissabtes del 14 al 28 de juny”.

Per a commemorar esta vintena edició, el Consistori edetà, com a Ciutat Creativa de la Música de la UNESCO, oferirà als seus participants, a més de poder assistir a les visites guiades nocturnes, la possibilitat de disfrutar de tres concerts temàtics amb músics i coralistes nacionals i internacionals que delectaran les vesprades prèvies a les rutes.

El programa d'espectacles, que es realitzaran a **l'església de la Sang** a les **19.30 hores**, contempla, per al **dissabte dia 14**, l'actuació de dos cors asiàtics, el coreà **Jeju Korean Art Choir** i el filipí **The Philippine Madrigal Singers**. El **dia 21**, la **jove Orquestra ESMAR i el Quintet de Vent “Llíria City of Music”** oferiran un concert acompanyats d'una ballarina de dansa espanyola. I per a concloure, el **dissabte 28**, el **quartet de corda “Llíria City of Music”**, interpretarà un programa de melodies clàssiques. Totes les persones participants en Històries Nocturnes podran assistir a estos concerts com a activitat prèvia a les visites.

En finalitzar estos, les visitants també podran disfrutar de l'àmplia i variada restauració que existix a la capital del Camp de Túria, podent triar entre diversos locals i ofertes gastronòmiques per a sopar abans d'iniciar les visites guiades d’“Històries Nocturnes”, que seran a les **23.00 hores**.

**Programa “Històries Nocturnes” 2025**
Amb el títol de **“Els Orígens”**, el cicle arrancarà el **dissabte 14 de juny**, amb un viatge a través de **l’Edeta Romana**. Es visitaran els jaciments arqueològics dels Mausoleus Romans, les Termes de Mura i la rèplica mimètica del mosaic dels XII Treballs d'Hèrcules realitzada en 2019, i que està situada a Ca Porcar.

El següent dissabte, **dia 21**, tindrà lloc el segon capítol, **“La Màgia”**, que recorrerà la ruta de la **Lyria Medieval**. Esta inclou els monuments arquitectònics dels Banys Àrabs, el Portal de la Traïció, i l'església de la Sang, declarada Monument Nacional en 1919.

El **dissabte 28** tindrà lloc l'últim capítol, **“L'Esplendor”**. Serà el moment de recórrer la **Llíria Renaixentista i Barroca**, on es visitarà Ca la Vila i s'interpretarà el retaule de la façana de la Basílica de l'Assumpció.

L'edil de Turisme ha destacat que “és una mostra de la fortalesa turística del nostre municipi el poder mantindre viu un programa com el d’“Històries Nocturnes”, que ve mostrant durant tants anys d'una manera singular l'extraordinari patrimoni històric de la ciutat en les nits estivals, i que ha collit diversos èxits i rebut reconeixements institucionals, amb una clara vocació de continuïtat i actualització que ara es complementa amb un altre fort valor de Llíria com és la música”.

Les reserves per a les visites i els concerts es poden realitzar a través de l'App o web municipal.

![ Cartell de la XX edición de Històries Nocturnes ](/assets/continguts/recursos/20250610-CartelXXHistòriesNocturnes.jpg "Cartell de la XX edición de Històries Nocturnes")