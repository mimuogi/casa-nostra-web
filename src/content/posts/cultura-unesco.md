---
title: Llíria rep un “excel·lent” en la valoració UNESCO del Pla Director 2020-23
author: Carlos Castillo
date: 14/08/2025
tags: cultura
---

## La capital edetana es consolida a nivel internacional com la Ciutat Valenciana de la Música per excel·lència


La UNESCO va declarar en 2019 a Llíria com a **Ciutat Creativa en la categoria de música**. D'esta manera, la capital del Camp de Túria es convertia en el segon municipi d'Espanya, després de Sevilla, que rebia el reconeixement internacional en esta modalitat.

El projecte va estar impulsat des de la regidoria de Turisme de l’Ajuntament de Llíria, dirigida per **Paco Garcia**. Va comptar amb el suport de tots els grups municipals i la societat civil lliriana i valenciana, a més de les institucions valencianes, com per exemple la Diputació de València, les Corts Valencianes, el Consell Valencià de Cultura, diverses universitats i el govern valencià. També va rebre el suport de prestigioses batutes, músics i intèrprets de l’àmbit nacional i internacional.

En este temps Llíria s’ha posicionat en l’àmbit internacional amb diverses gires, col·laboracions, intercanvis i programes educatius.
Enguany, la ciutat compleix uns 6 anys dins de la xarxa UNESCO, gràcies a la qual ha participat en actes estatals i internacionals, acudint a importants cites com les Conferències Mundials de (Brasil (Santos), Portugal (Braga) o França (Enghien-les-Bains).

A més a més, ha projectat la seua presència amb diverses accions, com la gira de grups locals i el programa Erasmus+ a països com França, Corea del Sud, Portugal, Xina o Itàlia, tenint en compte també les col·laboracions amb músics, grups i directors d’Argentina, Egipte, Cuba, Canadà i Estats Units.

Igualment, la capital del Camp de Túria ha destacat estos anys pel seu prestigiós Concurs de Direcció d'Orquestra, que ha reunit centenars de participants de més de 20 nacionalitats de tot el món.  
Recentment, apunta Garcia, “hem rebut la valoració del primer Pla Director elaborat com a Ciutat Creativa de la Música que abastava de 2020 a 2023, aconseguint una certificació d’Excel·lent per part de l’equip avaluador UNESCO Internacional”.


**Nous projectes d’Internacionalització de Llíria City Of Music**

Són nombroses les iniciatives impulsades des de la regidoria de Ciutat Creativa per tal de promoure el desenvolupament de projectes locals, vinculats sempre a la creativitat musical i a la seua difusió a escala mundial.

L’edil de Ciutat Creativa ha assenyalat que, “esta valoració de la UNESCO és un suport al treball desenvolupat pel Consistori de Llíria i ens posiciona com a baluard valencià, com a la Ciutat valenciana de la Música per excel·lència”. Així, davant d’estos nous reptes, l’ajuntament ja ha aprovat i ha posat en marxa el nou Pla Director per al període 2024-2027, que facilitarà a Llíria la consecució de nous èxits col·lectius.

![ Cartell ](/assets/continguts/recursos/20250814-CiutatCreativa.jpg " Cartell ")
