---  
title: Segona detenció a Llíria en una causa per presunt material sexual amb menors  
author: Quique Monfort  
date: 27/01/2026  
tags: noticia  
---



\*\*La Guàrdia Civil\*\* ha tornat a arrestar un home de 37 anys, resident a Llíria, dins d’un procediment judicial obert per la suposada elaboració i possessió de contingut sexual en el qual apareixerien menors d’edat, part del qual hauria sigut generat mitjançant sistemes d’intel·ligència artificial.



Les actuacions policials es van posar en marxa a l’octubre de 2024, arran d’una denúncia interposada per la que aleshores era la seua parella, qui va assegurar haver trobat en un telèfon mòbil imatges de caràcter sexual amb aparença de menors. A partir d’eixa comunicació, \*\*l’Equip de Policia Judicial de la Guàrdia Civil de Llíria\*\* va assumir la investigació i va procedir a la confiscació de diversos dispositius electrònics.

L’estudi del material intervingut ha donat lloc, fins ara, a 108 denúncies per una possible vulneració del dret a la intimitat i a la pròpia imatge. No obstant això, els investigadors assenyalen que la xifra podria augmentar, ja que hi ha arxius en els quals no s’ha pogut identificar les persones afectades o no s’ha formalitzat denúncia.



Temps després de la primera detenció, l’exdona de l’investigat va ampliar la seua declaració davant les autoritats i va denunciar un presumpte delicte d’abusos sexuals sobre la filla menor que tenen en comú. La menor va ser explorada en seu judicial a través del sistema de cambra Gesell, encara que les conclusions obtingudes no han sigut considerades determinants pels òrgans judicials.



\*\*El Jutjat d’Instrucció\*\* corresponent va acordar la llibertat del detingut, mantenint les mesures cautelars vigents, entre elles la custòdia compartida de la menor, una decisió adoptada malgrat l’informe contrari del Ministeri Fiscal.



El procediment continua obert i en fase d’instrucció, pendent de noves diligències i de determinar si dels fets investigats es deriven responsabilitats penals.

