---
title: L'Ajuntament oferirà tallers adaptats per a infància i joventut amb neurodivergències
author: Carlos Castillo
date: 06/02/2026
tags: noticia
---

## Es desenvolupen en col·laboració amb l'Associació TEA de la localitat i ateses les demandes traslladades per les famílies


L'Ajuntament, a través de la coordinació de diferents regidories, ha posat en marxa uns nous tallers de diversitat funcional, una iniciativa pionera al municipi que combina musicoteràpia i esport adaptat. Seran dirigits a xiquets i xiquetes d'entre 3 i 12 anys amb TEA i altres neurodivergències, i es promouen en col·laboració amb l'Associació TEA de la localitat i ateses les demandes traslladades per les famílies.

Els tallers es desenvoluparan tots els dijous a l’Espai Jove, en dos torns horaris, i compten amb grups reduïts, monitors qualificats i acompanyament adult, garantint així un entorn segur, accessible i adaptat a les necessitats de cada participant.

Esta iniciativa naix de la consciència municipal que existeix una part de la població infantil i juvenil que troba dificultats reals per a accedir i participar en activitats extraescolars ordinàries, així com de la demanda creixent de moltes famílies i de l'Associació TEA de Llíria, que reclamen propostes inclusives i ajustades a les necessitats específiques dels seus fills i filles.

L'alcalde de Llíria, Paco Gorrea, ha destacat que “com a Ajuntament tenim la responsabilitat de no deixar a ningú fora. Sabem que hi ha xiquets i xiquetes amb neurodivergències que no sempre troben espais adequats per a desenvolupar-se en igualtat, i estos tallers són un primer pas per a donar resposta a una realitat que ens han traslladat directament les famílies i l'Associació TEA de Llíria”. A més, ha subratllat que “esta experiència naix amb vocació de continuïtat i creixement, escoltant les famílies i avaluant la seua evolució”.

Per part seua, la regidora de Cultura i Música, Mª José Llopis, ha assenyalat que la musicoteràpia “és una ferramenta fonamental per a l'expressió, la comunicació i el benestar emocional, i volíem que la música, que és senya d'identitat de Llíria, també fora un espai d'inclusió real”. Per això, “este projecte demostra que la cultura pot i deu ser accessible per a totes les persones”.

El regidor de Salut, Nico Marco, ha remarcat que “parlar de salut és també parlar de benestar, d'acompanyament i d'oportunitats. Estos tallers atenen no sols els xiquets i xiquetes, sinó també a les famílies, que moltes vegades se senten soles a l'hora de trobar recursos adequats, i per això era fonamental treballar conjuntament amb l'Associació TEA de Llíria”. Igualment, ha assenyalat que “iniciem este projecte com a experiència pilot, amb la voluntat clara de consolidar-lo en el temps”.

Procés d'inscripció
Les persones interessades hauran d'emplenar la fitxa d'inscripció disponible més avall, i enviar-la per correu electrònic a agendacultural@lliria.es, adjuntant la documentació sol·licitada. Les preinscripcions s'atendran per orde d'arribada, encara que es prioritzarà l'adequació del perfil del menor al taller. En cas de completar-se les places, s'habilitarà llista d'espera.

Amb esta iniciativa, l'Ajuntament de Llíria reafirma el seu compromís amb una ciutat més inclusiva, que reconeix la diversitat i treballa per a garantir l'accés equitatiu a activitats educatives, culturals i esportives, des de l'escolta activa i la col·laboració amb les entitats i famílies del municipi.


![ Cartell ](/assets/continguts/recursos/20260206-cartellneuro.jpg "Cartell")