---
title: Una edetana es converteix a la primera degana de la Facultat de Belles Arts de la UPV
author: Carlos Castillo
date: 06/02/2026
tags: cultura
---

## Laura Silvestre García pren possessió com a primera degana de la Facultat on va estudiar i es va doctorar


“Un honor que assumisc amb un gran sentit de la responsabilitat”. Amb estes paraules, l'edetana Laura Silvestre García ha fet història a la facultat on va estudiar, ha impartit docència i ha desenvolupat la seua trajectòria en la política universitària. S’ha convertit en la primera degana de la Facultat de Belles Arts de la Universitat Politècnica de València, hereva de la Reial Acadèmia de Belles Arts de Sant Carles, fundada l’any 1768. Un fet que ha qualificat de profundament emocionant i que reconeix com a fruit del “camí obert per nombroses dones artistes, investigadores i gestores que han sigut referents a la Facultat i a la Universitat Politècnica de València”.

Laura Silvestre García, llicenciada en Belles Arts i doctora per la UPV (2008), és professora titular d’universitat del Departament d’Escultura i imparteix docència al Grau en Belles Arts i al Màster en Producció Artística. Ha sigut directora acadèmica del Màster en Producció Artística (2015-2017) i, durant els últims huit anys, vicedegana de Cultura de la Facultat de Belles Arts (2017-2025). L’any 2025 va ser nomenada membre de la Comissió Cientificartística del Consorci de Museus de la Comunitat Valenciana. A tot açò cal sumar ara el seu càrrec com a degana de la Facultat de Belles Arts de la Universitat Politècnica de València, que va jurar en un acte celebrat el divendres 30 de gener, a l’Auditori de la Facultat. La cerimònia va estar presidida pel rector José Capilla, amb la presència del secretari general de la UPV, Antoni Claver, del degà eixint, Pepe Galindo, així com de familiars, amistats i representants de la comunitat acadèmica.

Llicenciada i doctora per la UPV, ha desenvolupat tota la seua trajectòria acadèmica en esta institució, que defineix com “la llar de la meua vida acadèmica, primer com a estudiant i després com a docent i investigadora”. En este sentit, ha explicat que un dels motius que la van impulsar a presentar la seua candidatura va ser l’agraïment a tot allò que li ha aportat la Facultat, amb la voluntat de retornar-ho “transformant este agraïment en entrega i dedicació”.

Silvestre ha assenyalat que el seu objectiu és treballar per “una Facultat de Belles Arts de referència, que assumisca la responsabilitat de contribuir a formar una ciutadania crítica, preparada, responsable amb el seu entorn i compromesa amb la societat”, apostant per la qualitat, la igualtat, la professionalització, la internacionalització, la promoció de la cultura, la creativitat i la capacitat d’innovació.

Després de jurar el càrrec, a degana ha tingut temps per fer unes xicotetes declaracions: És una facultat en la qual he tingut la sort de comptar amb grans dones com a professores, companyes i amigues des de la meua etapa d’estudiant, i que, sens dubte, han sigut un exemple molt important. Elles van obrir unes portes que van contribuir al fet que nosaltres també poguérem obrir-les.

Entenc l’exercici del càrrec que assumiré durant estos sis anys d’una manera compartida, amb persones amb trajectòries excel·lents, i la seua generositat, experiència i suport no fan sinó sumar a este programa que hem plantejat per a una facultat capaç d’assumir els reptes del futur, sempre des de l’excel·lència acadèmica.


![ Imatge la presa de possessió ](/assets/continguts/recursos/20260207-Deganat.jpg "Imatge la presa de possessió")
