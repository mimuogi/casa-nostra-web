---
title: El CEB Llíria cau en l’estrena copera davant l’Albacete (102-85)
author: Carlos Castillo
date: 14/09/2025
tags: esport
---

## Els de Javi Vilaplana paguen un primer quart per oblidar i, malgrat l’esforç de Clement, no poden evitar la superioritat local



El debut oficial de Javi Vilaplana a la banqueta groc-i-negra es va veure entelat per una derrota clara davant el Bueno Arenas Albacete Basket, que es va mostrar molt superior en el primer partit de la fase de grups de la Copa d’Espanya. El conjunt manxec, empès pel seu públic al Pabellón del Parque, va marcar diferències des de l’inici i va deixar sense opcions a un Llíria que, tot i mostrar espurnes de qualitat, no va poder revertir la dinàmica.

L’arrencada va ser nefasta per als edetans. Albacete va inaugurar el marcador amb un triple i, amb els punts d’Amiel i un inspirat Bramble, va encadenar un parcial d’11-0. No seria fins als tres minuts quan Álex Rivas va aconseguir els primers punts visitants. El cop de resposta local va ser encara més dur: un 12-0 que només van poder tallar Douglas Kandulu i l’exalbacetenc Bono. La defensa tova i la sensació de desconnexió van condemnar el Llíria a acabar el quart amb un clar 34-16.

Amb un altre aire, els del Camp de Túria van millorar gràcies a l’aportació de Kennedy Clement, que va assumir responsabilitat ofensiva. L’interior va anotar 12 punts i va reduir la diferència a 14 (47-33). No obstant això, les tres faltes de Kandulu abans del descans van condicionar molt el joc interior groc-i-negre. Els locals, de la mà de Reid i González, van recuperar marge i al descans el lluminós reflectia un 57-40.

El guió no va variar. Merlo va obrir amb un triple i la resposta va arribar de Diego Rivas, en un quart marcat pels tirs de tres. Bono, en la seua tornada a casa, va deixar una gran jugada de 2+1, però els mates de Muñoz i Reid van tornar a castigar la defensa edetana. Tot i l’intercanvi constant de cistelles, el Llíria no va aconseguir reduir la renda i va tancar el tercer parcial amb un 75-61.

Els últims deu minuts van ser un festival de triples per ambdós equips. Diego Rivas i Meana van aportar punts per als visitants, mentre que González i Reid mantenien la distància per als locals. Kennedy Clement va tornar a destacar, però el partit ja estava decidit. Amb els punts de Nick Reid (màxim anotador amb 21) i un encertat Víctor Muñoz, l’Albacete va superar la barrera psicològica dels 100 punts. El marcador final (102-85) va certificar una estrena amarga per al nou projecte groc-i-negre.

Tot i la derrota, el CEB Llíria va mostrar competitivitat, especialment al segon quart, i va comptar amb un Clement inspirat (18 de valoració). L’equip sap que ha de millorar en defensa i controlar millor els inicis de partit per ser competitiu en una Copa d’Espanya que promet ser exigent. El pròxim repte serà una nova oportunitat per buscar la primera victòria i recuperar confiança.

