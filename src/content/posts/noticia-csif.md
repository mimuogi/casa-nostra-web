---
title: CSIF denuncia una greu saturació en Urgències de l’Hospital de Llíria i reclama mesures immediates
author: Carlos Castillo
date: 05/02/2026
tags: noticia
---

## El sindicat alerta de pacients als passadissos, estades de fins a 70 hores i riscos per a la seguretat assistencial i del personal sanitari


La Central Sindical Independent i de Funcionaris (CSIF) ha denunciat la situació de sobrecàrrega assistencial continuada que pateix el servei d’Urgències de l’Hospital de Llíria, una problemàtica que, segons el sindicat, s’arrossega des de fa mesos i supera de manera reiterada la capacitat estructural, humana i material del servei.

CSIF reclama de manera urgent la creació d’una unitat de preingrés, amb personal propi i independent d’Urgències, com a mesura clau per alleujar la saturació actual. Actualment, la sala d’Observació del servei compta amb 12 llits, però en determinats moments arriba a atendre fins a 33 pacients de manera simultània, fet que obliga a duplicar boxs i fins i tot a instal·lar pacients als passadissos.

Esta situació, segons la central sindical, genera riscos assistencials importants, com ara que dos pacients compartisquen un mateix monitor, la manca de preses d’oxigen suficients, dificultats d’accés ràpid en cas d’emergència per l’acumulació de llits, llits sense endolls que impedeixen la seua correcta regulació, així com una clara vulneració de la intimitat i la privacitat dels pacients.

Un altre aspecte especialment preocupant és que, de manera habitual, pacients amb patologia psiquiàtrica aguda són atesos en la mateixa sala d’Observació que pacients amb patologies mèdiques no psiquiàtriques. Segons CSIF, esta convivència dificulta el maneig de situacions d’agitació o descompensació conductual i genera un entorn inadequat i insegur, tant per als pacients com per als professionals sanitaris.

El sindicat també denuncia la prolongada permanència de pacients en Urgències a l’espera d’una habitació en planta, que en alguns casos pot arribar fins a les 70 hores. Durant este temps, el mateix personal ha d’atendre estos pacients i, alhora, les noves urgències vitals que van arribant, fet que suposa una duplicació de la càrrega de treball.

CSIF lamenta que, malgrat haver comunicat reiteradament esta situació a la direcció de l’hospital i al Servei de Prevenció de Riscos Laborals, no s’hagen adoptat mesures eficaces. Esta manca de resposta, asseguren, està tenint conseqüències directes en la salut del personal, amb episodis d’ansietat, esgotament emocional, lesions físiques lleus i un augment del risc d’errors assistencials.

A més, la central sindical assenyala que el servei d’Urgències no disposa d’una supervisora present de manera permanent, ja que l’actual responsable gestiona també el servei de Radiologia des d’un despatx situat fora de l’àrea d’Urgències, fet que dificulta una supervisió directa i efectiva.

Davant este escenari, CSIF exigeix la creació immediata d’una unitat de preingrés, l’habilitació d’un espai específic per a pacients amb patologia psiquiàtrica aguda, mesures reals per alliberar llits d’hospitalització, el reforç de la plantilla i la designació d’una supervisora exclusiva per al servei d’Urgències de l’Hospital de Llíria.

![ Imatge ](/assets/continguts/recursos/20260205-urgencieslliria.jpg " Imatge ")



