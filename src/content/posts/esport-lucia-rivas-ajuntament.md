---
title: Lucía Rivas, rebuda per l’Ajuntament de Llíria com a referent del bàsquet local
author: Sibilino
date: 20/12/2024
tags: esport
---

## La jugadora es va proclamar subcampiona d’Europa U18 amb Espanya i continua destacant en la seua trajectòria esportiva

**Lucía Rivas Palmer**, destacada esportista de **Llíria**, ha sigut homenatjada per l’Ajuntament de la localitat en una recepció oficial encapçalada per l’alcalde **Joanma Miguel** i el regidor d’esport **Nico Marco**. Este acte ha servit per reconéixer els èxits aconseguits enguany per la jugadora, que inclouen la medalla de plata a l’Eurobasket U18 amb la selecció espanyola i el subcampionat d’espanya en categoria júnior amb el València Basket Club.

**Rivas**, que actualment juga a **La Cordà de Paterna NB** en la **LF Challenge**, ha consolidat la seua trajectòria com una de les promeses més fermes del bàsquet femení nacional. Amb només **18 anys**, ja acumula una llarga llista de mèrits, com el subcampionat d’Europa U16 aconseguit en 2022.

Durant la recepció, l’alcalde va destacar que _“Lucía és un clar exemple del talent esportiu que caracteritza Llíria, una ciutat amb gran tradició en el bàsquet”_. Per la seua banda, **Nico Marco** va assenyalar que _“és un orgull tindre referents com Lucía, que inspiren a les generacions més joves del bàsquet local”._

## Llíria, bressol de talents del bàsquet professional

**Lucía Rivas** s'uneix a la llarga i prestigiosa tradició de figures destacades del bàsquet de **Llíria**, consolidant el llegat familiar i esportiu que ha definit el club al llarg de les dècades. El seu talent i dedicació reflecteixen els valors que han caracteritzat generacions d'esportistes edetans, des de **Nacho Rodilla** fins als germans **Faubel**. Amb la seua trajectòria, Lucía esdevé no només una inspiració per a les futures jugadores, sinó també un símbol de l'excel·lència esportiva d'un poble que continua nodrint el bàsquet nacional amb estrelles formades a casa.
