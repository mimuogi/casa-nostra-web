---
title: La coral Cantori Materani actuarà a l'església de la Sang de Llíria
author: Carlos Castillo
date: 30/05/2025
tags: cultura
---

## La formació italiana, dirigida per Alessandra Barbaro, realitza una gira per terres valencianes, que inclou un concert este pròxim dissabte en la localitat edetana


El cor italià **Cantori Materani** realitza esta setmana una gira per terres valencianes, on s'unirà a dues prestigioses i històriques agrupacions corals valencianes, el **Cor Universitari Sant Yago de València**, dirigit per **Pau de Luis Alba**, i la **Coral Polifònica de la Banda Primitiva de Llíria**, dirigida per **Empar Llàcer Sanchis**.

Així, tornen la visita dels dos cors que van ser presents a **Matera** amb motiu de la **26é i 28a Trobada Polifònica Internacional Eustachio Barbaro**, organitzada per la formació vocal italiana **l'octubre de 2023 i març de 2025**, respectivament.

Els Cantori Materani, dirigits per **Alessandra Barbaro**, seran els protagonistes de dos extraordinaris concerts. El **31 de maig a les **19.30 hores**, actuaran a **l'església de la Sang de Llíria**, que ostenta el títol de Ciutat Creativa de la Música per la UNESCO, i **l'1 de juny** faran el propi a València, a **l'església de Sant Joan de la Creu**.

Segons ha explicat el regidor de Ciutat Creativa UNESCO de Llíria, **Paco García**, “la trobada musical forma part d'un ambiciós projecte, que veu la música com un llenguatge universal, capaç d'unir dos països amb una gran tradició cantaire i musical, Itàlia i Espanya”.

Els intercanvis musicals, realitzats en col·laboració amb l'associació **Turismo y Arte (TURIART)** de València, tenen com a objectiu participar conjuntament d'experiències culturals i el creixement artístic de dos territoris que sempre han compartit estima, afinitat cultural i respecte mutu. La Corporació municipal de Llíria, ja convidada a Matera junt amb la Coral de la Primitiva, farà els honors este cap de setmana rebent els membres de Cantori Materani a l'ajuntament, en una salutació institucional de benvinguda en el qual es mostraran els llaços d'amistat que uneixen a estes dues ciutats patrimoni de la UNESCO.

**García** ha assenyalat que amb esta trobada “es pretenen establir les bases d'un projecte cultural més ampli per a enfortir i crear les condicions adequades que permeten coordinar futures col·laboracions artístiques, especialment en l'àmbit musical, entre les dues ciutats”.

![ Imatge del coro Manterani amb la ciutat de Matera al fons ](/assets/continguts/recursos/20250530-CoroCantorMaterani.jpg " Imatge del coro Manterani amb la ciutat de Matera al fons ")
