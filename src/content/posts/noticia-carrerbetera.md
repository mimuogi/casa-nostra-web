---
title: Es reubiquen els 23 fanals del carrer Bétera per solucionar els seus problemes de il·luminació
author: Carlos Castillo
date: 12/02/2026
tags: noticia
---

## Amb això es pretén solucionar el problema lumínic que ha produït l'arbratge quan ha crescut al costat de les lluminàries.


L'Ajuntament ha manat reubicar els fanals del carrer Bétera. Aquests fanals es van implantar al costat de la zona arbòria del carrer, provocant que quan l'arbratge va créixer començara a eclipsar la llum que aquests produïxen, creant zones d'ombres que han provocat nombroses queixes per part dels veïns de la nostra població per la falta de il·luminació del carrer i per la sensació d'inseguretat d'aquest. Amb aquesta reubicació es busca solucionar aquests problemes col·locant els fanals en altres zones del carrer on proporcionen millor il·luminació

Segons ha explicat el regidor de Servicis Energètics i Planificació Urbanística de Llíria, Paco García, “l'empresa encarregada de la gestió de l'enllumenat públic està duent a terme els últims treballs de renovació i actualització de totes les instal·lacions elèctriques en el municipi”. 

García ha assenyalat que els treballs “consistiran en l'obertura d'una canalització que servisca per a situar nous punts d'ancoratge per a la reubicació de 23 fanals i la col·locació de 3 nous, amb el que una vegada conclosos els mateixos, es millorarà l'enllumenat públic en aquesta via que s'usa diàriament per centenars de vehicles com a ronda de la ciutat”.

El carrer Bétera és una de les vies que ha passat de ser un camí de terra fa unes dues dècades, a ser una de les artèries principals del municipi, la qual fa les funcions de ronda, on s'accedeix a diversos espais i servicis públics situats al Pla de l’Arc, com el Palau Justícia, Policia Local, Mancomunitat, centre de salut, IES Laurona o el poliesportiu Pla de l’Arc.

En aquesta via, igual que passava en altres vies del municipi, es va urbanitzar i es van plantar diverses arbredes, les quals moltes d'elles coincidien físicament amb la implantació de les lluminàries, fet que amb el pas del temps els fanals s'han vist sobrepassats i coberts per la vegetació dels arbres, que fa disminuir l'efecte lumínic sobre la via. Aquesta pràctica s'ha eliminat, en l'actualitat, dels nous projectes per a evitar aquests problemes luminotècnics, ja que l'arbre no pot donar ombra al fanal. I per això, quan es dissenya la nova urbanització és molt important tindre-ho en compte.

Igualment, en altres carrers cèntrics, com el de Sant Vicent, s'ha retallat més els arbres i afegir nous braços a les lluminàries per a poder deixar més ben il·luminats els trams per als vianants i zones de restauració.

García ha apuntat que, en aquesta línia, “s'ha procedit en altres punts de la localitat amb menor incidència, amb la finalitat de millorar la qualitat lumínica de les vies i adaptar-les a l'estudi luminotècnic realitzat per l'ajuntament i que ha servit de base per a la renovació dels equips de lluminàries de tot el terme municipal”.

![ Imatge la presa de possessió ](/assets/continguts/recursos/20260212-carrerbetera.jpg "Imatge la presa de possessió")

