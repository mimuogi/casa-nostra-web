---
title: El ple aprova l'Agenda Urbana de la Reconstrucció amb 9 milions d'euros per a transformar Llíria
author: Carlos Castillo 
date: 31/01/2026
tags: noticia
---

## El pla aposta per una estratègia de ciutat a mitjà i llarg termini basada en la cultura, el patrimoni, la música i la sostenibilitat, i reforça una línia de treball que ja ha permés captar més de 12 milions d'euros per a projectes europeus


L'Ajuntament ha aprovat, en la seua última sessió plenària, l’‘Agenda Urbana de la Reconstrucció: Llíria recupera el ritme’, un document estratègic que té pensat marcar el full de ruta del municipi en els pròxims anys i que permetrà captar fins a 9 milions d'euros de finançament europeu entre 2026 i 2029.

Aquests se sumarien als més de 3 milions d'euros ja aconseguits des de 2023 per a projectes de recuperació patrimonial i urbana, com la rehabilitació de les Termes romanes o la intervenció en el "Solar de Bañuls", consolidant una línia de treball basada en la planificació, la captació de fons i la transformació progressiva de la ciutat sense alterar l'equilibri pressupostari. L'alcalde Paco Gorrea ha destacat que aquesta agenda “no és un document teòric, és una ferramenta real per a millorar Llíria, pensada amb visió de futur i amb projectes concrets que incideixen en la qualitat de vida de les persones”.

Aquesta "Agenda Urbana de la Reconstrucció" no naix del no-res, sinó que parteix de la ja existent "Agenda Urbana" pròpia, alineada amb l'Agenda Urbana Espanyola i amb els Objectius de Desenvolupament Sostenible (ODS), que permetia al municipi optar als finançaments europeus que hem mencionat anteriorment. Segons Gorrea, “els projectes no arriben per casualitat. Arriben quan hi ha treball previ, equips tècnics solvents i una voluntat clara de governar pensant en el mitjà i el llarg termini, no en la immediatesa”.

Aquesta agenda també inclou el seu nou Pla d'Actuació Integrat (PAI), que se centra en la recuperació, reconstrucció i rellançament del municipi, i que incorpora la transformació d'espais clau com la plaça Major, el desenvolupament del Fòrum de la Música i el recinte firal, així com la modificació de les principals vies urbanes per fer-les més aptes a fer front a pluges i temperatures extremes. Açò sumat a les línies d'ajuda a pimes i comerç local, i la millora d'equipaments i espai públic ja contemplada en l'Agenda Urbana.

Totes aquestes actuacions volen tindre un fil conductor clar: el potencial de Llíria com a ciutat cultural, patrimonial i musical, reforçant la seua identitat com a Ciutat Creativa de la Música per la UNESCO. “No és casual que el projecte porte per títol ‘Llíria recupera el ritme’, una metàfora de la recuperació urbana, social i econòmica del municipi a partir d'allò que el fa únic”, ha manifestat l'alcalde.

La regidora de Medi Ambient i Fons Europeus, Consuelo Morató, per altra banda, ha volgut fer valdre el treball intern de l'Ajuntament, ja que “aquesta agenda és el resultat d'una gran tasca col·lectiva, amb personal tècnic de diferents departaments que han aportat coneixement, rigor i vocació de servici públic”. Morató ha subratllat que “mantindre una tècnica de Fons Europeus amb recursos propis ha sigut una decisió estratègica, que hui permet a Llíria optar a milions d'euros en inversions europees i continuar avançant en un model de ciutat més sostenible i cohesionada”.

Des del Consistori es vol remarcar que la transformació urbana requereix temps, planificació i constància: “Transformar una ciutat no és cosa d'un dia, però sí d'un projecte clar i sostingut en el temps”, ha conclòs Paco Gorrea, qui ha insistit, igual que la regidora de Fons Europeus, que aquesta agenda “no ho resol tot, però és una ferramenta clau per a captar inversions, generar oportunitats i continuar avançant”.


