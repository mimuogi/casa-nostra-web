---
title: Llíria reforça la seua seguretat amb la incorporació de nous agents en propietat
author: Carlos Castillo
date: 27/12/2024
tags: noticia
---

## Cinc agents consoliden la seua plaça després de completar el curs de l'IVASPE, junt amb la incorporació de tres interins

El passat divendres a les 9 del matí, les dependències de la **Policia Local de Llíria** van acollir l’acte protocol·lari de signatura com a funcionaris de carrera dels cinc últims agents que han consolidat el seu lloc després de completar el curs de formació en **l'Institut Valencià de Seguretat Pública i Emergències (IVASPE)**.

Durant l’acte, a més dels cinc agents, es va formalitzar la presa de possessió de l’actual inspector en cap de la **Policia Local**, que va superar el procés selectiu corresponent. També es va presentar la incorporació de tres nous agents interins que s’han sumat al cos policial en l’últim mes. A més, es va donar a conéixer la nova direcció de **l’Agrupació de Voluntaris de Protecció Civil** del municipi.

Amb aquestes noves incorporacions, la **Policia Local de Llíria** compta ara amb **37 agents** en plaça, mentre que el nombre d’interins s’ha reduït a **7**. Aquesta xifra contrasta amb la situació de l’etapa anterior, quan quasi la meitat de la plantilla, **21 de 44 agents**, eren interins.

L’alcalde de Llíria, **Joanma Miguel**, va destacar la rellevància d’aquestes noves incorporacions:
_"Continuem treballant per garantir un entorn segur per a tots els nostres veïns i veïnes, millorant la capacitat de resposta i la qualitat dels serveis de seguretat i emergències del municipi. Ara hem aconseguit una plantilla estable i uns equips que feia molt de temps que Llíria no tenia, si és que alguna vegada els va tindre."_

Per la seua part, el regidor de Seguretat Ciutadana, **Francesc Fombuena**, va subratllar el compromís de la corporació per dotar els policies dels millors recursos i equipaments:
_"El nostre compromís per oferir les millors condicions als nostres agents és més ferm que mai. Les portes estan obertes a qualsevol proposta que ajude a millorar les seues condicions de treball."_

Finalment, la regidora de Polítiques Inclusives, **Juani García**, va felicitar les noves agents pel seu accés al cos, destacant l’avenç cap a una major paritat:
_"Aquestes incorporacions contribuïxen a una policia més representativa, aportant noves perspectives i possibilitats per al municipi."_

Amb aquestes accions, es completa el procés iniciat en la passada legislatura per reduir la interinitat en la **Policia Local de Llíria**. El procés, allargat per la formació en l’IVASPE, ha culminat amb 15 agents, **2 oficials** i **un inspector** amb plaça definitiva. **Llíria** obri ara una nova etapa per consolidar les places restants, reafirmant el seu compromís amb la seguretat ciutadana i la millora dels serveis de protecció.
