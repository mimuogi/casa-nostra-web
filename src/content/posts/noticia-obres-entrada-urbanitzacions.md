---
title: L'Ajuntament inicia les obres de millora en accessos a les urbanitzacions
author: Carlos Castillo
date: 14/02/2025
tags: noticia
---

## L'entorn de Sant Vicent, Montecollado i Cabeço de l’Àguila seran els punts d'actuació en esta primera fase

Les **regidories de Política Territorial i d'Urbanitzacions** estan duent a terme millores en els nuclis residencials del terme municipal de Llíria amb actuacions de pavimentació, senyalització, seguretat viària i incorporació de carrils bici.

A la fi d'any, les dues regidories van licitar un primer paquet d'obres dirigit essencialment a millorar els traçats de vials interurbans, amb la repavimentació, ampliació o condicionament dels accessos a diverses urbanitzacions de l'entorn de Sant Vicent i la zona nord-oest.

Els responsables d'estes àrees, **Paco García i Mª Cruz García**, han assenyalat que estes actuacions venen a complementar les que recentment s'han executat, com el nou accés a la zona este de **Puig-i-Lis i Safareig** des del Prat per la CV-25, la repavimentació del tram del camí del Corral d'Albert, el nou vial del Camí dels Frares des de Marines al Romeral, o la remodelació dels accessos a urbanitzacions a través del Polígon de Rascanya, que han permés millorar l'accessibilitat a centenars de habitatges d'estos nuclis residencials.

Les obres ja han començat en la zona de l'entorn de Sant Vicent amb la preparació d'alguns ferms, com és el cas de l'accés a Corral de la Marquesa i Formidables, i que continuaran amb la repavimentació de la via principal que dona accés a la urbanització Jardí de Lauro. D'altra banda, en la zona del Prat es millorarà tot l'accés del vial d'entrada als magatzems de les brigades municipals, un tram que fa dècades no ha sigut reparat.

En esta mateixa línia, es tornarà a **asfaltar l'accés** a les urbanitzacions de **Montecollado, Sant Miquel, Montcati-Bonaire, Montaragó i Carabassí** des del mateix polígon industrial de Montecollado, així com l'entrada des de l'autovia CV-35 a la urbanització de Cabeçó de l’Àguila i zona de magatzematge en l'antiga fàbrica Ebanis.

Per a l'alcalde de la localitat, **Joanma Miguel**, estes obres de millora “suposen un avanç en l'accessibilitat a les nostres urbanitzacions, les quals continuaran enguany amb l'execució d'altres projectes, com el que s'està ultimant de repavimentació i nou carril bici que donarà accés a **Vall de Llíria, Edeta, Xelardo i Xelvaneta**, per a dotar a estos nuclis d'un major grau de seguretat, tant per a les persones conductores, ciclistes com per als vianants”.

![Inici de les obres de les urbanitzacions](/assets/continguts/recursos/20250214-obras-accesos-urba.jpg "Inici de les obres de les urbanitzacions")

 

