---
title: L'equip Sènior Femení del Club Balonmano Llíria lluitarà per l’objectiu
author: Sibilino
date: 22/09/2024
tags: noticia, esport
imageUrl:
---

## El partit 🤾🏻‍♀️

**L'equip Sènior Femení del Club Balonmano Llíria** va caure derrotat a l’últim amistós de pretemporada davant el **Balonmano Burjassot**, equip d’una **categoria superior**.
El partit, disputat al **Pavelló Pla de l'Arc**, va estar marcat per la intensitat física, especialment a la segona meitat, on l’equip visitant va imposar la seua experiència i resistència.

Les nostres guerreres van començar amb bon peu i van sorprendre les visitants amb una gran primera part. Gràcies a una defensa sòlida i un bon joc col·lectiu ofensiu van aconseguir anar-se’n al descans amb un gol davant al marcador, **13-12**.

Cal destacar el treball de **Julia (dorsal 11)** des de la posició de **central**, qui va ser decisiva en la direcció del joc organitzant les ofensives locals. També a **Marta Moliner (dorsal 17)**, qui va liderar la defensa local durant la primera meitat amb solidesa i contundència.
I, per sobre de tot, el **treball col·lectiu** i contribució de **tot l’equip** per plantar cara al Burjassot de Lliga 1a Nacional.

No obstant això, el cansament va començar a passar factura al conjunt edetà als últims compassos del partit. El físic de les jugadores del Burjassot va resultar determinant, i després d’un inici equilibrat, les nostres xiques van veure com el rival s’allunyava al marcador amb un **parcial final d'1-8**.
El resultat final de **20-27** va reflectir el desgast de l’equip local, que no va poder mantindre l’alt ritme en l’últim tram del partit.

Malgrat patir la primera (i única) derrota de la pretemporada, aquest últim amistós deixa bones sensacions de cara a la lliga, que començarà el pròxim 28 de setembre davant l'Handbol Betxí.

## L'Objectiu 🎯

**L'equip Sènior Femení del Club Balonmano Llíria** té com a objectiu principal **lluitar per l'ascens**, un repte que s'ha resistit per ben poc les últimes temporades. Després d'acabar en una meritòria **tercera posició la temporada passada**, les jugadores estan decidides a **millorar esta classificació** i a competir al màxim nivell per aconseguir el desitjat **salt de categoria**. L'esforç en la pretemporada, **l’ambició de les xiques** i la **cohesió** del grup seran clau per assolir este ambiciós repte.
