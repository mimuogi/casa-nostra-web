---
title: Una agenda cultural plena de solidaritat per a aquestes festes de Nadal 
author: Carlos Castillo
date: 15/12/2024
tags: noticia
---

## La recaptació de tots els espectacles amb taquilla es destinarà als municipis afectats per la DANA

L'Ajuntament de Llíria ha preparat una **programació cultural i d'oci** per a aquestes festes nadalenques pensada per a tots els públics i que enguany tindrà, a més, un component molt especial.

Amb el lema **“Abraça el Nadal més solidari a Llíria”**, “el Consistori destinarà la recaptació de tots els esdeveniments amb taquilla a benefici dels municipis afectats per la DANA. Igualment, en la resta d’actes es pot col·laborar amb la Fila Zero que ja es va activar el passat mes de novembre”, ha anunciat la regidora de Cultura i Festes, **Mª José Llopis**.

L'agenda inclou actes habituals en aquestes dates com el festival de cors escolars “Cantem al Nadal”, l’entrega de cartes al Pare Noel i als patges reials, Expo Jove organitzat per la Federació del Comerç de Llíria, la ronda de nadales tradicionals que ofereix el Grup de Danses “El Tossal” el segon dia de Nadal, la cursa Sant Silvestre solidària (26 de desembre) o la cavalcada dels Reis Mags (5 de gener).

D’altra banda, s’oferirà el teatre infantil “Lluna, dos i tres” (14 de desembre) de la companyia Teatre de l’Abast; l’espectacle “La màgia des del futur” a càrrec de Ximo Il·lusionista i el Mag J (20 de desembre); el concert “Christmas Swing” de la Big Band (22 de desembre); i “Aladdín, un musical màgic” (6 de gener). Tots aquests esdeveniments seran a benefici dels municipis afectats per la DANA. Les entrades es poden adquirir a l’App i web municipal, així com presencialment al departament de Cultura.

La programació també inclou l’espectacle “Zambomba, la mar de flamenca” (28 de desembre), tallers i altres activitats infantils i juvenils per a aquests dies nadalencs.

**Concerts de les societats musicals**
Les diverses entitats culturals del municipi també participen activament en l’agenda que es desenvolupa durant aquestes jornades amb els seus tradicionals concerts nadalencs. Les persones que visiten la ciutat poden descobrir el seu extraordinari patrimoni i gaudir, igualment, de les actuacions de les agrupacions de la Unió Musical, la Banda Primitiva, l’Agrupació Musical Edetana “Vicent Giménez”, l’Orquestra de Plectre “El Micalet” o la Banda UDP Llíria-Camp de Túria-Serrans.

“La participació de les nostres associacions locals, junt amb els actes que organitzen les regidories de l’Ajuntament de Llíria, és molt important per oferir una agenda nadalenca plena de vitalitat, que també es manifesta a través dels concursos d’aparadors comercials, decoració en edificis i betlems que promovem per a fer una ciutat més atractiva en aquestes festes”, ha assenyalat l’alcalde **Joanma Miguel**.

Tota l’agenda està disponible a la web municipal.

![Programació nadalenca](/assets/continguts/recursos/20241215-Agenda-Navidad-Llíria-2024.jpg "Programació nadalenca")

