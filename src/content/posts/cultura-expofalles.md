---
title: Les falleres majors i el president infantil inauguren l’Exposició del Ninot de Llíria
author: Carlos Castillo
date: 16/02/2026
tags: cultura
---

## Les falleres majors de Llíria, Mireia Fernández i Leire Sánchez, al costat del president infantil Edgar García, han inaugurat L'Exposició del Ninot, donant tret d'eixida a la programació fallera a la capital del Camp de Túria.


Les falleres majors de Llíria, Mireia Fernández i Leire Sánchez, al costat del president infantil Edgar García, van inaugurar el passat dissabte l’Exposició del Ninot, que oferia un avançament dels monuments que es plantaran en les Falles 2026 a la capital del Camp de Túria. L'acte va comptar amb la presència de l'alcalde Paco Gorrea, regidors de totes les formacions polítiques, i la presidenta de Junta Local Fallera Enri Fitos. 

L'exposició va obrir les portes primer a la fallera major i la seua Cort d'Honor, que acompanyats de les autoritats varen veure amb primícia els monuments de cada falla, donant pas després a la resta de comissions falleres que van inundar el recinte per veure el seu monument exposat. L'acte també va tindre una sorpresa inesperada, quan la fallera major i la Cort d'Honor varen sorprendre Emma Verge, membre d'aquesta última, en cantar-li "cumpleaños feliz" i fer-li entrega d'un regal en meitat de tota la multitud.

L’Exposició del Ninot incorpora, igualment, una recopilació de fotografies de l'activitat fallera de l'últim exercici. La mostra es podrà visitar fins al pròxim 20 de febrer, en horari de 18.00 a 20.00 hores, excepte el diumenge 15 que estarà tancada.

Les figures presents en la mostra competeixen en el concurs dels millors ninots triats per un jurat, i també per votació popular entre l'alumnat dels col·legis de la població que visiten l'exposició.


**Programa faller**

Amb aquest acte comença la programació de les Falles de Llíria 2026, que seran anunciades oficialment en la Crida que se celebrarà dissabte que ve, 21 de febrer, a les 19.00 hores. Enguany, a causa de les obres en la plaça Major, el pregó faller es trasllada a la plaça Partidors. La jornada festiva es tancarà amb un sopar de germanor de totes les comissions i l'actuació de l'orquestra La Metro al pàrquing de La Cultural a partir de les 23.00 hores.

Els actes continuaran el següent cap de setmana amb una nova edició de la trobada de “BatuFalles” (28 de febrer) i el festival de playbacks de les falles de la localitat (1 de març).

Al llarg de les següents jornades se celebraran el Tren Faller (7 de març), la Ronda d’Albaes Falleres amb el Grup de Danses i Rondalla “El Tossal” (15 de març), o l’entrega de premis als millors monuments, entre altres guardons (16 de març).

En la vespra de Sant Josep (18 de març) tindrà lloc l'ofrena a la Mare de Déu dels Desemparats a la basílica de l'Assumpció. El dia gran de la festa, 19 de març, comptarà amb una cercavila, una missa en la parròquia de Sant Francesc i la posterior mascletà enfront del temple. Amb la Cremà dels monuments es posarà fi a les Falles 2026 a la capital del Camp de Túria.

Finalment, l'Ajuntament de Llíria ha publicat aquesta setmana el ban faller d'enguany, que arreplega els horaris de disparada de productes pirotècnics i revetles, entre altres qüestions.


![ Imatge ](/assets/continguts/recursos/20260216-expo1.jpg "Imatge")

![ Imatge ](/assets/continguts/recursos/20260216-expo2.jpg "Imatge")

![ Imatge ](/assets/continguts/recursos/20260216-expo3.jpg "Imatge")

![ Imatge ](/assets/continguts/recursos/20260216-expo4.jpg "Imatge")
