---
title: La Coral Polifònica de la Banda Primitiva actuarà a la ciutat italiana de Matera
author: Carlos Castillo
date: 27/03/2025
tags: cultura
---

## L'intercanvi cultural i musical amb la ciutat italiana s'emmarca dins de les accions de cooperació UNESCO, sota el segell de “Llíria City of Music”

El regidor de Ciutat Creativa UNESCO de l'Ajuntament, **Paco García**, ha anunciat que, este pròxim cap de setmana, la **Coral Polifònica de la Banda Primitiva de Llíria**, sota el paraigua de la marca “Llíria City of Music”, participarà a Itàlia en una invitació que els “Cantori Materani” han fet a la capital del Camp de Túria. Es tracta de trobada molt especial entre tradicions musicals vocals que obri una nova porta de col·laboració entre els dos països europeus.

**Matera** és un municipi italià situat a la regió de Basilicata de la província de Matera. Entre 1663 i 1806, va ser la capital del Giustizierato de Basilicata en el Regne de Nàpols. Durant este període, la ciutat va experimentar un important creixement econòmic, comercial i cultural. Coneguda pel nom de "Città dei Sassi" (Ciutat dels Penyals o Ciutat subterrània). Matera va ser designada, juntament amb Plovdiv (Bulgària), **Capital Europea de la Cultura en 2019**, sent actualment el seu nucli antic Patrimoni de la Humanitat de la UNESCO.

La delegació de Llíria estarà encapçalada per la regidora de Patrimoni Històric, **Reme Tordera**, i l'agrupació coral edetana serà conduïda per la seua directora titular, **Empar Llàcer**.

Per a dissabte que ve 29 de març, està programat un gran concert entre els cors de Matera i el de la Banda Primitiva al santuari de Sant Francesco da Paola. I el diumenge 30, participaran igualment en la celebració de la missa major del mateix temple.

**Paco García** ha assenyalat que este intercanvi cultural i musical “es materialitzarà completament quan, en el pròxim mes de maig, el cor materà visite el municipi de Llíria i puguem vore'ls actuar a la nostra església de la Sang, declarada Monument Nacional i Bé d'Interés Cultural”.

Per a l'edil de Ciutat Creativa UNESCO, “esta és una nova experiència que hem obert dins de la Xarxa de Ciutats Creatives i de Patrimoni de la Humanitat de la UNESCO, per a la internacionalització de la nostra música i els nostres músics, on les melodies edetanes podran ser presents en els millors auditoris del món, com en este cas en un lloc emblemàtic i patrimonialment extraordinari com és la localitat italiana de Matera”.

![ Cartell ](/assets/continguts/recursos/20250327-Cartel actuación Coro Primitiva en Italia.jpg "Cartell")

