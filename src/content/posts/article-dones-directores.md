---
title: Dones Directores: Influència, Contribució i Desafiaments
author: Sibilino
date: 08/03/2025
tags: article
---

El cinema ha estat tradicionalment un sector dominat pels homes, tant davant com darrere de les càmeres. Tot i això, al llarg de la història, diverses directores han desafiat aquestes barreres i han aportat mirades singulars i innovadores a la cinematografia mundial. Aquest assaig explora la influència de diverses cineastes, analitzant els seus temes recurrents, l'estil visual i els reptes que han hagut d'afrontar per consolidar-se en la indústria.

## Temàtiques i Estil Visual

Les dones directores han destacat per tractar temes com la identitat, la sexualitat, el gènere, la infància i les relacions humanes des d'una perspectiva sensible i profunda.

## Exemples internacionals 

Per exemple, **Agnès Varda**, pionera del cinema feminista i de la _Nouvelle Vague_, abordava la realitat quotidiana amb un estil documental i poètic, com es veu a _Cléo de 5 a 7_ i _Les glaneurs et la glaneuse_.

**Chantal Akerman**, una de les cineastes més influents del cinema d'autor, va explorar la quotidianitat i el pas del temps amb una mirada radicalment innovadora. La seua obra mestra, _Jeanne Dielman, 23, quai du Commerce, 1080 Bruxelles_, és un exemple de la seua capacitat per convertir la repetició i la rutina en una poderosa reflexió sobre el gènere i la societat.

En l'escena **francesa** contemporània, **Justine Triet** ha guanyat reconeixement internacional amb _Anatomy of a Fall_ (2023), on demostra la seua habilitat per combinar el thriller judicial amb una profunda reflexió sobre les dinàmiques de poder i gènere.

En el context **italià**, **Alice Rohrwacher** ha destacat per la seua exploració de la ruralitat i la màgia del quotidià. La seua obra _Lazzaro felice_ (2018) narra la història d'una amistat entre un jove camperol i un noble en un poble atemporal, barrejant elements de neorealisme amb tocs fantàstics.

Als **Estats Units**, **Sofia Coppola** ha marcat tendència amb el seu estil minimalista i melancòlic. La seua pel·lícula _Lost in Translation_ (2003) explora la connexió entre un actor en decadència i una jove recent casada a **Tòquio**, oferint una mirada introspectiva sobre la solitud i la recerca de sentit. Per la seua banda, **Greta Gerwig** s’ha consolidat com una de les veus més rellevants del cinema contemporani, aportant una visió fresca i autèntica en _films_ com _Lady Bird_ (2017) i _Little Women_ (2019). Arribant inclús a dirigir una de les pel·lícules amb més impacte mediàtic de la història, si no la que més, **Barbie** (2023).

## Contribucions i Impacte

En els darrers anys, les cineastes han aconseguit reconeixements destacats en l'escena cinematogràfica internacional, reflectint el seu impacte creixent en la indústria. 

**Kathryn Bigelow** va ser la primera dona a guanyar **l’Oscar** a la millor direcció el 2010 per _The Hurt Locker_. Des d’aleshores, **Chloé Zhao** (_Nomadland_, 2021) i **Jane Campion** (_The Power of the Dog_, 2022) han seguit els seus passos.

La directora espanyola **Carla Simón** va guanyar **l'Ós d'Or** al Festival de Berlín de 2022 per la seva pel·lícula _Alcarràs_, convertint-se en la primera directora espanyola a rebre aquest guardó. 

La directora francesa **Justine Triet** va guanyar la Palma d'Or al Festival de Cannes de 2023 per la seva pel·lícula _Anatomy of a Fall_.

A més, cineastes com **Isabel Coixet** i **Icíar Bollaín** han estat reconegudes en múltiples ocasions als Premis Goya, destacant la seva contribució significativa al cinema espanyol. Aquests èxits evidencien la capacitat de les dones per abordar una àmplia gamma de temàtiques amb profunditat i originalitat, enriquint així el panorama cinematogràfic global.

El camí per a moltes d'elles no ha estat fàcil. La invisibilització, la dificultat d'aconseguir finançament i la manca de reconeixement han estat obstacles constants. Tot i això, han aconseguit obrir-se pas amb històries innovadores i compromeses.

## Gran representación dins del Cinema Espanyol

En l'àmbit estatal, el cinema espanyol ha destacat especialment per la gran quantitat i qualitat de les seues directores. Figures com **Isabel Coixet**, **Patricia Font**, **Arantxa Echevarría**, **Estíbaliz Urresola**, **Carla Simón**, **Avelina Prat**, **Elena López**, **Itsaso Arana** i **Elena Martín** han aportat noves narratives amb una mirada personal i diferenciada. **Isabel Coixet**, per exemple, ha combinat una carrera nacional i internacional amb pel·lícules com _La vida secreta de les paraules_ o _Elegy_, on predomina una estètica cuidada i una exploració profunda dels personatges. **Patricia Font** i **Arantxa Echevarría** han explorat històries que desafien estereotips de gènere, mentre que **Estíbaliz Urresola** ha introduït temes de diversitat i identitat en films com _20.000 especies de abejas_. **Carla Simón**, per la seua banda, centra les seues històries en la infància i la pèrdua, amb una narrativa pausada i introspectiva, com en _Estiu 1993_ i _Alcarràs_. **Avelina Prat** ha destacat amb la seua perimera obra: _Vasil_ (2022), una història sobre l'amistat entre un immigrant búlgar i un arquitecte jubilat, que ha estat reconeguda en diversos festivals internacionals. **Elena López**, amb el seu _film_: _El agua_ (2022), combina elements de realisme màgic per narrar la història d'una jove en un poble del sud-est d'Espanya, explorant mites i realitats amb una narrativa poètica. **Elena Martín**, amb _Creatura_ (2023), ofereix una exploració valenta de la sexualitat i la construcció de la identitat a través d’un relat íntim i sensorial. Per la seua part, **Itsaso Arana** debuta en la direcció amb _Las chicas están bien_ (2023), un _film_ que retrata la convivència estiuenca de cinc actrius en una casa aïllada, on l'art, l'amistat i les emocions es barregen en un exercici de llibertat creativa i autoreflexió.

Aquesta diversitat de veus i temàtiques ha fet que el cinema espanyol siga un referent en l'àmbit de la direcció femenina.

## Desafiaments per al futur

Aquestes directores, entre moltes altres, han enriquit el panorama cinematogràfic amb les seues perspectives úniques i narratives profundes. Malgrat els desafiaments que han hagut d'afrontar en una indústria sovint dominada per homes, han demostrat que el seu talent i la seua mirada són essencials per a la diversitat i riquesa del cinema. Les seues obres continuen inspirant noves generacions de cineastes i espectadors, consolidant-se com a figures clau en la cinematografia mundial.

També és fonamental que el públic valore les obres pel seu contingut i qualitat intrínsecs, sense deixar-se influir pel gènere de la autora. Consumir cinema dirigit per dones únicament pel fet de ser dones, tot i que pot semblar una acció de suport, pot perpetuar una distinció basada en el gènere que desitgem superar. Només quan les pel·lícules siguen apreciades pel seu mèrit artístic i narratiu, independentment de qui les haja creat, podrem dir que hem aconseguit una igualtat real en el món del cinema.

La indústria cinematogràfica ha estat testimoni d'una evolució significativa en les últimes dècades, amb un augment notable de dones assumint el rol de directores. Tradicionalment, moltes d'aquestes cineastes han abordat temàtiques com la maternitat, la família, la sexualitat femenina i la diversitat, aportant perspectives úniques i enriquidores a aquests àmbits. No obstant això, és essencial que les directores no es vegin limitades a aquests gèneres i s'aventurin també en territoris com el cinema d'acció o la novel·la negra, especialment amb protagonistes masculins.

La diversificació de gèneres per part de les directores no només amplia el seu propi horitzó creatiu, sinó que també contribueix a desmantellar estereotips de gènere arrelats en la indústria cinematogràfica. Quan una dona dirigeix una pel·lícula d'acció o un thriller amb protagonistes masculins, desafia la percepció tradicional que associa certs gèneres cinematogràfics exclusivament amb directors homes. Aquesta ruptura de rols preestablerts promou una indústria més inclusiva i equitativa, on el talent i la creativitat no es veuen restringits pel gènere.

Un exemple recent que il·lustra aquesta transició és _La infiltrada_ (2024), dirigida per **Arantxa Echevarría**. Tot i estar basada en fets reals, concretament en la història d’Elena Tejada, una agent de la Policia Nacional infiltrada en la banda terrorista ETA durant els anys 90, cal recordar que la pel·lícula es presenta des d’un punt de vista de ficció i el relat és completament parcial. Un aspecte que, al meu paréixer li resta valor a l’obra, però no entrarem ara a debatre aquesta qüestió.

Tot i que la protagonista és femenina, el _film_ s'endinsa en el gènere del thriller i l'acció, àmbits tradicionalment dominats per homes tant davant com darrere de la càmera. **Echevarría**, coneguda anteriorment per abordar temes relacionats amb la identitat i la diversitat en pel·lícules com _Carmen y Lola_ (2018), demostra amb _La infiltrada_ la seua versatilitat i capacitat per explorar nous gèneres, trencant així les barreres imposades per les expectatives de gènere en el cinema.

És fonamental que la indústria cinematogràfica i el públic en general recolzin i fomentin aquesta diversificació. Proporcionar a les directores l'oportunitat de treballar en una àmplia gamma de gèneres no només enriqueix el panorama cinematogràfic, sinó que també envia un missatge sobre la igualtat de gènere i la destrucció de prejudicis. En última instància, permetre que les dones cineastes explorin i triomfin en tots els gèneres contribuirà a una representació més justa i equilibrada tant darrere de les càmeres com en les històries que es narren a la pantalla.
