---
title: La investigadora científica Ana Isabel Moreno rep el Premi Grattia Maximilla 2025
author: Carlos Castillo
date: 10/03/2025
tags: noticia
---

## L'Ajuntament de Llíria ha entregat els guardons dels concursos del 8M en un acte en el qual a més ha presentat el còmic “El viatge de Gràcia. L’aventura d’una pionera valenciana en l’època romana”

L'Ajuntament de Llíria ha entregat hui els guardons del Dia Internacional de la Dona 2025. En un acte, amb la presència de l'alcalde **Joanma Miguel** i la regidora d'Igualtat **Reme Tordera**, la jove científica de la localitat, **Ana Isabel Moreno Manuel**, ha rebut el Premi Grattia Maximilla.

Nascuda en 1996, és doctora en Bioquímica i Ciències Biomèdiques, treballa actualment en el Centre Nacional d'Investigacions Cardiovasculars (CNIC), i compta ja amb una brillant i prometedora carrera en el camp de la investigació científica. Ha participat en nombrosos projectes, estudis, beques i congressos, tant a Espanya com a l'estranger, relacionats amb el càncer de còlon o les malalties cardíaques, entre altres.

L'acte d’entrega d'esta distinció que concedeix anualment l'Ajuntament de Llíria amb motiu del 8M, ha reunit a més algunes de les dones guardonades en els deu anys del premi creat en 2016, i que en esta edició estava dedicat al camp de la ciència i la tecnologia.

L'alcalde **Joanma Miguel** ha manifestat que per a la nostra ciutat “representa un orgull poder comptar amb veïnes tan brillants, i amb la finalitat de reconéixer a les dones de la localitat que destaquen en diferents àmbits i contribueixen a fomentar la igualtat, trencant fins i tot a vegades sostres de cristall, va nàixer el Premi Grattia Maximilla que compleix el seu desé aniversari per a continuar fent valdre la labor de les nostres veïnes”.

**Concursos cartells i fotografia**
A més, la Regidoria d'Igualtat ha entregat hui els guardons del **XXIV Concurs de Cartells** i del **XVIII de Fotografia* que organitza amb motiu del Dia Internacional de la Dona.

En el de cartells, en la modalitat fins a setze anys, ha resultat guardonada amb el primer premi **Isabela Santiago Fereira** amb l'obra “La nostra veu”, el segon premi ha correspost a **Martina Ramada Marín** amb “Nosaltres podem”, mentre que en el premi local ha sigut distingida **Julieta Jazmín Bangerte Candia** amb “Nosotras podemos”. Per a majors de setze anys, **Irina Ortiz Berga** ha sigut la guanyadora amb “Totes comptem”, **Myriam Royo Salas** ha obtingut el segon premi amb l'obra “Diferents però iguals”, i el premi local ha sigut per a **Jesús Zafra García** amb “M de Magia, Metas y Más”.

En el concurs de fotografia, el primer premi ha recaigut en **Alejandra García Moros** amb “La gàbia és el perill”, **l’Associació Pentagrama** ha sigut premiada amb el segon per “Somnis”, i el premi local ha sigut atorgat a **Alfredo Moros Pérez** per “Ser dona”.

**Presentació còmic Grattia**
D'altra banda, la Regidoria d'Igualtat, Patrimoni Històric i Biblioteques **Reme Tordera** ha presentat en esta jornada el còmic “El viatge de Gràcia. L’aventura d’una pionera valenciana en l’època romana”. Esta publicació compta el viatge en el temps d'una xiqueta de Llíria fins a **l’Edeta romana**, on es trobarà amb personatges històrics de l'època com **Grattia Maximilla o Marc Corneli Nigrí**, el ciutadà edetà que va aspirar al tron imperial de Roma.

**Grattia Maximilla**, que dona nom al premi que concedeix l’ajuntament, va ser una il·lustre ciutadana de la Llíria romana que va viure a la fi del segle I i va ser reconeguda pels seus coetanis com una dona de gran rellevància en la societat de la seua època.

**Reme Tordera**, explica amb este projecte divulgatiu “volem acostar, d'una forma amena, la història de la nostra ciutat i el seu extraordinari patrimoni a la població més jove, però a més coneixeran el que va ser la Llíria romana des d'una perspectiva de gènere que fomenta els valors d'igualtat”.

S'han editat **2.500 exemplars d'este còmic** que es repartiran entre els centres educatius de la localitat. La intenció és que esta publicació siga la primera part d'una sèrie de diferents capítols dedicats a la història del municipi.

![Entrega del premi amb la guanyadora Ana Isabel Moreno](/assets/continguts/recursos/20250310-Entrega-Premio-Grattia.jpg "Entrega del premi")