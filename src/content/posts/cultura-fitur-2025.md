---
title: Visit Llíria presenta en Fitur el seu nou programa “Weekend Experience”
author: Carlos Castillo
date: 17/01/2025
tags: cultura
---

## Visit Llíria presentarà el seu nou paquet turístic “Llíria Weekend Experience” en Fitur 2025 que se celebra del 22 al 26 de gener a Madrid.


“Este programa, flexible i adaptable a les preferències de cada visitant, oferix la possibilitat de passar tot un cap de setmana a la localitat edetana i gaudir, amb diferents alternatives, del patrimoni, la història, la música i la gastronomia de la nostra ciutat”, ha explicat el regidor de Turisme, **Paco García**.

Visitar Llíria suposa fer un recorregut per la història a través de les diferents cultures que la van poblar i cal no oblidar que compta amb 13 elements declarats Béns d'Interés Cultural, i un d'ells, l'església de la Sang, és Monument Nacional des de 1919. Al llarg de tres dies, l'oferta inclou visites a monuments i jaciments emblemàtics del municipi com l'església de la Sang, els Banys Àrabs, les Termes Romanes de Mura i els Mausoleus també d'esta època, el Forn de la Vila o l'antiga ciutat ibera d’Edeta. 

El “Weekend Experience” contempla també la possibilitat d'assistir als concerts, festivals i esdeveniment musicals que se celebren al llarg de tot any al municipi. Llíria, com a Ciutat Creativa de la Música per la UNESCO, oferix una potent i variada programació. No et pots perdre els festivals eMe (música antiga), El DesenJazz (jazz i música contemporània) i el LLUM Fest (Llíria Universal Music), Edeta Arts, o el Concert de les Bandes com a referent de la música simfònica de banda del panorama valencià, així com el Turia Music, (música electrònica i remember).

Com a alternatives addicionals, es troba també la possibilitat de realitzar ecoturisme al parc de Sant Vicent, rutes eqüestres i de senderisme pel seu extens entorn natural, o experiències de vol amb globus que oferixen impressionants vistes panoràmiques del paisatge de tota la comarca del Camp de Túria. Tot això es completa amb l'oferta gastronòmica i comercial del municipi, per a menjar en els seus locals d'hostaleria o portar-te a casa els productes de la marca “Aliments Tradicionals de Llíria”.

**Distintiu Xarxa DTI-CV**
Visit Llíria, en el seu compromís per millorar la qualitat dels seus servicis turístics, arriba enguany a la Fira Internacional de Turisme de Madrid amb el distintiu que acredita al municipi com a part de la **Xarxa de Destinacions Turístiques Intel·ligents de la Comunitat Valenciana (DTI-CV)**.

En este sentit, l'edil **Paco García** ha assenyalat que el municipi “s'ha estat dotant en l'últim any de les ferramentes necessàries per a planificar el desenvolupament del turisme local, amb l'elaboració del Pla de Sostenibilitat Turística, el Pla Director de Ciutat Creativa UNESCO i el Pla DTI”.

D'esta manera, Llíria ha realitzat una clara aposta per un turisme de qualitat i compromés amb el compliment dels Objectius de Desenrotllament Sostenible (ODS) de l'Agenda 2030. La gestió turística s'està centrant per a facilitar la interacció en diversos eixos d'acció com a governança, sostenibilitat, accessibilitat, innovació i tecnologia, per a millorar les experiències de les persones que visiten la ciutat.

Així, la capital del Camp de Túria ha aconseguit convertir-se en un dels destins de turisme cultural urbà més atractius a la província de València, amb un extraordinari patrimoni històric i amb el seu valor musical únic.

![Imatge d'una visita al jaciment íber](/assets/continguts/recursos/20250117-Visita-Tossal.jpg "Imatge d'una visita al jaciment íber")
 