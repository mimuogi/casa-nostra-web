---
title: Plaça de Pedralba obté el primer premi dels monuments grans de les Falles de Llíria 2025
author: Carlos Castillo
date: 17/03/2025
tags: noticia
--- 

## Pla de l’Arc s'alça vencedora en les falles infantils 

El centre Multiús ha acollit esta vesprada l’entrega dels guardons de les Falles 2025 a Llíria. La comissió Plaça de Pedralba ha revalidat, per desena vegada consecutiva, el primer premi en la categoria dels monuments grans. Pla de l’Arc ha obtingut, per primera vegada en la seua història, el primer premi en els infantils.

Les falleres majors de Llíria, **Arantxa Redondo i Marta Boscá**, junt amb del president infantil **Cesc Gea**, han entregat els banderins acreditatius en este acte que ha comptat també amb la presència de l'alcalde **Joanma Miguel** i la regidora de Festes, **Mª José Llopis**.

En els monuments grans, la resta de premis s'ha repartit de la manera següent: Pla de l’Arc, segon; Avinguda dels Furs i voltants, tercer; i Alpelic i adjacents, quart. En les falles infantils, l'orde ha sigut: Plaça de Pedralba, segona; Avinguda dels Furs, tercera; i Alpelic, quarta. De la mateixa manera, la comissió **Plaça de Pedralba ha rebut el Premi d'Enginy i Gràcia dels monuments grans**, mentre que **en categoria infantil ha recaigut en Pla de l’Arc**. Igualment, **Pla de l’Arc** ha fet **doblet** en les **dues categories de millor Ninot de les Falles 2025**.

A més, enguany, Junta Local Fallera va fer una votació popular entre els grups d'escolars que van visitar l'Exposició del Ninot. Les dues figures d’Alpelic han sigut les triades pel públic jove.

**Premis Falla més igualitària**
D'altra banda, la comissió **Avinguda dels furs i voltants ha tornat a obtindre el primer premi**, en la segona edició del Concurs “Falla més Igualitària i Diversa" que organitza la Regidoria d'Igualtat de Llíria. La responsable de l'àrea, **Reme Tordera**, ha donat a conéixer els resultats del certamen en la qual també han sigut guardonades Alpelic amb el segon, Plaça de Pedralba amb el tercer, i Pla de l’Arc amb el quart.

Esta iniciativa pretén fomentar, en la festa fallera, la defensa de valors d'igualtat entre dones i hòmens, la superació d'estereotips, la conscienciació i prevenció en matèria de violència de gènere, i el respecte a la diversitat sexual.

![Entrega del primer premi a Plaça de Pedralba](/assets/continguts/recursos/20250317-Entrega-premio-falla.jpg "Entrega del primer premi")

![Falla Plaça de Pedralba 2025](/assets/continguts/recursos/20250317-PrimerpremiFallagranPlaçaPedralba.jpg "Falla Plaça de Pedralba 2025")

![Falla Infantil Pla de l'Arc](/assets/continguts/recursos/20250317-PrimerpremiFallainfantilPladel_Arc.jpg "Falla Infantil Pla de l'Arc")
