---
title: L'Ajuntament actualitza la senyalística de les urbanitzacions
author: Carlos Castillo
date: 22/05/2025
tags: noticia
---

## Els nuclis de població comptaran amb nous cartells específics en les entrades per a facilitar la seua identificació


Les regidories de **Mobilitat Sostenible i d'Urbanitzacions** de l'Ajuntament estan duent a terme l'actualització i millora de la retolació del **nomenclàtor** dels nuclis residencials al terme municipal, amb la finalitat de renovar i unificar els senyals indicatius perquè els servicis de repartiment i visitants, entre altres, tinguen una millor referència de la seua ubicació.

La iniciativa, ha apuntat l'edil de Mobilitat Sostenible, **Paco García**, “té com a objectiu que les persones que accedeixen a les urbanitzacions i zones residencials de Llíria, puguen identificar més fàcilment on es troba cada una d'elles. Cal recordar que la localitat compta amb quasi un centenar de nuclis de població, tots ells degudament identificats i classificats, la majoria dels quals se situa al voltant del parc de Sant Vicent, però també tenim en diverses zones més allunyades del nucli urbà”.

Igualment, García ha assenyalat que per a la nova tipologia de senyals “s'han utilitzat els logos i colors de la indicativa d'urbanitzacions de Llíria juntament amb la tipologia de nomenclàtor de carrers, amb la finalitat d'homogeneïtzar la cartelleria urbana i compatibilitzar-la amb els tòtems identificatius que ja existien en diversos nuclis”.
    
Per part seua, la regidora d'Urbanitzacions, **Mª Cruz García**, ha assenyalat que la nova retolació “ve a substituir, en part, la vella que es trobava totalment deteriorada pel pas dels anys i cremada per l'efecte del sol”.

La senyalística es col·locarà en llocs visibles de les entrades a les urbanitzacions, al mateix temps que es pretén reforçar els senyals direccionals indicatius d'estes zones residencials, tot això amb l'objectiu de facilitar l'accés i mobilitat en estos nuclis de població del terme municipal.

![ Nous cartells de senyalització de les ubranitzacions ](/assets/continguts/recursos/20250522-nuevarotulaciónurbanizaciones.jpg "Nous cartells de senyalització de les ubranitzacions")

![ Nous cartells de senyalització de les ubranitzacions ](/assets/continguts/recursos/20250522nuevarotulaciónurbanizaciones2.jpg "Nous cartells de senyalització de les ubranitzacions")