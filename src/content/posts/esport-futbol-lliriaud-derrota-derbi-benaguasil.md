---
title: El Llíria UD cau per la mínima al derbi
author: Sibilino
date: 01/05/2025
tags: esport
---

## Tot i avançar-se en el marcador amb un gol de Nadal a la contra, el Llíria U.D. va acabar cedint davant un F.B.A.C. Benaguasil que va aprofitar els errors locals per a capgirar el marcador en la segona meitat

El derbi comarcal entre el **Llíria U.D.** i el **F.B.A.C. Benaguasil** va deixar un sabor amarg per al conjunt edetà, que va veure com se li escapava un partit que havia començat dominant. Els locals, que van tindre fases de bon joc i control, es van avançar amb un gol de **Nadal** al **minut 13**, però dos errades puntuals van permetre als visitants endur-se els tres punts amb un marcador final **d’1-2**.

El partit va començar amb una clara ocasió per al **Benaguasil** al **minut 12**. El dorsal 20 visitant es va plantar sol davant **Nathan** després d’una passada filtrada, el porter edetà va reaccionar amb una gran eixida, tapant el xut amb el pit. D’esta acció va nàixer una contra letal del **Llíria**: després del córner visitant, els locals van eixir ràpidament al contracop i **Nadal**, amb velocitat i definició, va fer **l’1-0** que encenia l’afició del **Camp del Canó**.

Amb l’avantatge al marcador, el **Llíria** va imposar el seu estil de joc: llargues possessions, iniciant des del darrere amb **Nathan** i alternant passades entre centrals per obrir espais. **Santi Boria**, omnipresent al mig del camp, ordenava l’equip i marcava el ritme.

Al **minut 28**, una nova ocasió per al **Llíria**: una internada per l’extrem dret va acabar amb un tir que va fregar el pal, deixant al **Benaguasil** respirant amb dificultats.

Després de la pausa d’hidratació, el conjunt visitant va reaccionar, pujant la intensitat i disputant més la possessió, tot i que sense generar molt perill. Només un tir fluix al **minut 37** que **Nathan** va blocar sense problemes va inquietar la porteria local abans del descans.

Després del pas pels vestidors va canviar el guió: el **Llíria** intentava dominar però no trobava claredat en els metres finals, mentre que el **Benaguasil** creixia amb el pas dels minuts. Al **minut 48**, **Nathan** va evitar l’empat amb una aturada en dos temps. La pressió alta del **Benaguasil** va donar fruits al **minut 52**. Incapaç de traure la pilota des del darrere, el **Llíria** va perdre la possessió en zona compromesa, i el dorsal 9 visitant no va perdonar: **1-1**.

El **Llíria** va respondre forçant diverses accions de perill que generaren alguns córners que assetjaren la porteria visitant, tot i que els remats van ser fàcils per al porter rival. Al **minut 73**, el **Benaguasil** va marcar en una jugada de falta lateral, el col·legiat va anul·lar el gol per fora de joc. Dos minuts després, una recuperació polèmica al nostre camp va acabar amb un tir desviat que no va inquietar **Nathan**.

Quan semblava que el repartiment de punts seria el desenllaç més probable, va arribar el colp definitiu. Al **minut 85**, un error al colpeig de **Nathan** va deixar un baló mort que el dorsal 11 visitant va aprofitar per assistir al 6, que va marcar el definitiu **1-2**.