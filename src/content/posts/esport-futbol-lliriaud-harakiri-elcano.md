---
title: El Llíria U.D. es fa l'harakiri a El Canó
author: Sibilino
date: 16/12/2024
tags: esport
---

En una jornada marcada per les errades en les dues àrees, el **Llíria U.D.** va caure derrotat per **1-3** davant el **Burjassot C.F. ‘A’** al camp municipal **El Canó**. Un partit on els locals van generar un munt d’ocasions però van ser castigats per la seua falta d’encert i la seua fragilitat defensiva. Els partits es guanyen a les àrees, i ahir el **Llíria** no va estar present en cap d’elles.

La trobada va començar amb males sensacions per als locals. En només 5 minuts, el **Burjassot** es va avançar al marcador aprofitant una jugada que semblava inofensiva. Després d’una treta de banda des de l’esquerra, la defensa del **Llíria** es va mostrar descol·locada i sense intensitat, permetent una centrada a l’àrea. El davanter visitant, letal, va connectar un xut creuat al primer toc que va superar **Brio**, situant el **0-1**.

Prèviament, el conjunt edetà ja havia tingut una ocasió clara per posar-se per davant. **Omar Monterde** es va plantar sol davant el porter rival, però el seu tir va eixir massa centrat i el porter del **Burjassot** va aturar la pilota sense problemes. Aquesta va ser només la primera de moltes oportunitats que el **Llíria** desaprofitaria al llarg del partit.

La falta d’encert i els nervis locals van anar creixent, mentre que el **Burjassot**, sense necessitat de fer res extraordinari, trobava premi a les seues accions aïllades. Al **minut 45**, arribava el **0-2** en una acció de pilota parada. Una falta lateral centrada al segon pal va ser rematada sense oposició per un davanter visitant, evidenciant una vegada més les carències defensives dels locals. Amb aquest marcador advers, els de **Llíria** marxaven al descans amb la sensació d’haver-se disparat al peu.

En la segona meitat, el guió no va canviar massa. El **Llíria** va monopolitzar la possessió i va generar ocasions de totes les maneres possibles: jugades a pilota parada, faltes directes, córners, transicions ràpides, combinacions en atac i fins i tot un llançament amb el porter rival fora de la porteria. Però la pilota, es resistia a entrar.

Va ser al **minut 80** quan, finalment, **Bayarri** va aconseguir retallar distàncies amb un impecable remat de cap després d’una falta lateral servida amb precisió. Un gol que donava esperança als locals, i durant uns minuts semblava que el **Llíria** podria aconseguir la gesta de la remuntada.

No obstant això, al **minut 88**, una greu errada de la defensa local va acabar sentenciat el partit. Intentant traure el baló jugat des del darrere, una mala passada va deixar el davanter del **Burjassot** sol davant de **Brio**. Amb gran sang freda, el jugador visitant va definir amb qualitat, executant una vaselina perfecta que significava **l'1-3** definitiu.

Un desenllaç que reflectia amb crueltat el que havia estat el partit: un **Llíria** amb moltes intencions però poca eficàcia i un **Burjassot** que, sense fer massa soroll, va saber castigar cada errada del seu rival.

Amb el xiulet final, el **Llíria U.D.** es va quedar amb la frustració d’haver-ho intentat tot però sense recompensa. La derrota serveix de toc d’atenció: les ocasions no sempre arriben i les errades es paguen cares. El pròxim partit serà una nova oportunitat per redimir-se i, sobretot, per demostrar que el futbol es guanya a les àrees.

Amb aquesta derrota, els edetans cauen a la **setena posició** a la classificació general, a 4 punts de la tercera posició. I a set del líder.