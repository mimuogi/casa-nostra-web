---
title: El Llíria U.D. es retroba amb la victòria quatre jornades després
author: Sibilino
date: 23/02/2025
tags: esport
---

El partit de la jornada 19 enfrontava el Llíria U.D. contra el San Antonio de Benagéber B en un duel especial pel nostre entrenador, Lucas Viggiano, que es retrobava amb el seu exequip. Amb aquest al·licient extra, el Llíria va afrontar el partit amb la determinació de seguir sumant punts i aconseguir una victòria que s'estava resistint a les últimes jornades.

## Primera part: domini sense premi

Des del primer minut, el Llíria va imposar el seu estil de joc, monopolitzant la possessió i intentant generar ocasions de perill. No obstant això, es va trobar davant un rival amb una clara vocació defensiva, que va organitzar dues línies de quatre molt juntes, impedint que els nostres jugadors pogueren combinar amb comoditat. Tot i que els nostresvan gosar del domini de la pilota i algunes arribades amb cert perill, cap remat local va ser una ocasió clara que poguera incomodar el porter rival.

Per la seua part, el San Antonio de Benagéber B es va limitar a defensar i no va gaudir de cap tir per obrir el marcador. Així, es va arribar al descans amb un 0-0 que reflectia la falta d'espais i l'ordre defensiu dels visitants.

## Segona part: el desgast i la banqueta marquen la diferència

Al tornar del descans, el partit va seguir un guió similar, però amb una diferència clau: la profunditat de la banqueta. Mentre el Llíria va esgotar tots els seus canvis per aportar frescor i dinamisme, el conjunt rival només disposava d’un únic suplent. Aquest factor va ser determinant a mesura que avançaven els minuts, ja que el desgast físic començava a fer efecte en el San Antonio de Benagéber B.

L’entrada de Carlos Jiménez va resultar decisiva. Només nou minuts després d'eixir al camp, va aprofitar una deixada perfecta d’Adrián Atienza per a aparéixer des de la segona línia i enviar el baló al fons de la xarxa. El gol va donar tranquil·litat al Llíria, que va començar a jugar amb més fluïdesa, aprofitant que el rival es veia obligat a avançar línies per buscar l’empat.

Amb més espais en la defensa rival, el Llíria no va desaprofitar l'oportunitat d'assegurar la victòria. Les arribades pels costats es van intensificar i els centres laterals es van convertir en una arma letal. En aquest context, Nadal es va erigir com a protagonista final, anotant dos gols més que van sentenciar el partit amb un clar 3-0.

## Victòria de solidesa i paciència

Amb aquest triomf, el Llíria U.D. demostra una vegada més la seua capacitat per gestionar partits complicats contra rivals que esperen i es tanquen darrere. La solidesa defensiva, la paciència en atac i la profunditat de la banqueta van ser les claus per a sumar tres punts més en aquesta jornada 19. Un partit especial per a Lucas Viggiano que, davant el seu exequip, va poder celebrar una victòria treballada i merescuda.

D'aquesta manera, el Llíria U.D. es va retrobar amb la victòria quatre jornades després, on sumava dos empats i dos derrotes en un últim mes de competició on podrien haver sumat més. L'equip actualment és huité amb 29 punts, únicament a tres del cinqué classificat i a deu del líder.