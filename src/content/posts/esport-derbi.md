---
title: El derbi del Camp de Túria cau del costat de Benaguasil en un partit marcat pel vent i la tensió
author: Carlos Castillo
date: 25/01/2026
tags: esport
---

## Un duel intens entre Llíria i Benaguasil, amb alternatives constants, acaba amb triomf visitant en una vesprada de fred, aire i passió a la grada

El derbi entre Llíria i Benaguasil va estar a l’altura del que s’esperava: intensitat, emoció i molta tensió, tot això condicionat per unes temperatures baixes i un vent fort que acabaria sent un dels grans protagonistes del partit. Però cap d'aquestos dos elements va evitar que la nombrosa i sorollosa afició benaguasilera acudira a animar al seu equip, acompanyats de tambors, petards i bengales.


**Un inici vibrant i avantatge edetà**
Els primers minuts van ser de gran intensitat, amb un Llíria molt agressiu, pressionant amb força la porteria rival, encara el Benaguasil també va tindre fases amb arribades perilloses a la porteria edetana. El primer premi va arribar per als locals amb un gol del dorsal 35 del Llíria, Cristobal Arce, que va connectar una volea que, després d’un arc perfecte des de la banda, es va colar per l’esquadra de la porteria, posant l’1-0 al marcador.

El Llíria va intentar ampliar l’avantatge amb diverses ocasions, inclosa una sèrie de tres córners consecutius, tots ells infructuosos: un aturat pel porter, un altre desviat i l’últim fora. El Benaguasil va tindre una gran oportunitat quan el seu dorsal 16 es va quedar sol davant el porter, però va desaprofitar l’ocasió.

El partit va anar guanyant en conflictivitat, amb faltes dures, alguna acció salvada in extremis i una targeta groga al dorsal benaguasiler 19 per una entrada per darrere al edetà Cristobal Arce, acció que va propiciar l'entrada del físio i la posterior retirada de jugador per molèsties degudes al colp que li impedien continuar al partit.  El Llíria va intentar aprofitar l'avantatge abans del descans amb diverses ocasions que no varen resultar.


**Segona part: el vent i la remuntada**
Just al descans abans del principi de la segona part va aparéixer el vertader protagonista de la segona meitat del partit: El vent. Les fortes ratxes influïren poderosament en els moviments del baló i en l'esforç dels jugadors.  El Benaguasil va fer ràpidament un pas endavant, carregant el joc al camp del Llíria i exercint un domini total. Fruit d’eixa pressió va arribar l’empat: el benaguasiler Marc Subiela va provar sort i el porter edetà no va poder parar la pilota, que se li va escapar de les mans, ajudada per l’aire en contra, establint l’1-1.

Tot i els intents del Llíria per tornar a l’ofensiva, amb tirs que es quedaren molt a prop del gol, el Benaguasil va colpejar de nou en els minuts finals. Carlos Pérez, va marcar l’1-2, causant l’eufòria de l’afició visitant.

El Llíria va continuar reaccionant, augmentant la pressió, trobant gràcies a Alberto Guillot el gol de l’empat, que semblava fer justícia a l’esforç local. Però l’alegria va durar ben poc: en la jugada immediatament posterior, el Benaguasil, de la mà d'Abel Pardo, va tornar a marcar, posant el definitiu 2-3.

Els últims minuts van estar marcats per la tensió, les interrupcions constants i una targeta groga al porter del Benaguasil per perdre temps. El Llíria encara ho va intentar amb un tir a la contra salvat in extremis, que pareixia destinat a tornar a empatar el partit, però el marcador ja no es va moure.


**Festa blava al final**
Amb el xiulet final, les bengales blaves van inundar el camp de Llíria mentre jugadors i afició del Benaguasil celebraven la victòria entonant càntics com “És de Llíria el que no bote, eh!” en un derbi que quedarà en la memòria dels edetans per la intensitat i per un agre resultat.


