---  
title: Convocada una concentració a València contra la macroplanta de biometà projectada a Llíria  
author: Quique Monfort  
date: 20/02/2026  
tags: noticia  
---

L’Associació Ciutadana Camp de Túria i Serrania ha anunciat una nova mobilització per a expressar el seu rebuig al projecte de la macroplanta de biometà prevista a Llíria. Després de diverses protestes celebrades al municipi —l’última el passat 17 de gener— la plataforma traslladarà ara la convocatòria a la ciutat de València. La concentració tindrà lloc el pròxim 21 de febrer, a les 12.00 hores, a la Plaça de la Mare de Déu.

Des de l’entitat expliquen que darrere d’esta iniciativa hi ha una xarxa de municipis, col·lectius veïnals i associacions que reclamen un debat “més rigorós i transparent” sobre el model de gestió de residus i la transició energètica que s’està desenvolupant. Segons apunten, determinades decisions estan comportant la creació de “zones de sacrifici” en diferents territoris, amb conseqüències ambientals i socials que, asseguren, no s’estan avaluant amb la suficient profunditat.

A la convocatòria del 21 de febrer està prevista la participació de veïns i veïnes de diverses comarques afectades per projectes similars de biogàs i biometà, així com d’entitats d’àmbit autonòmic i estatal. La plataforma considera que es tracta d’iniciatives de gran envergadura que s’estan tramitant en un context de creixent contestació ciutadana, motivada per la preocupació pels possibles impactes mediambientals, territorials i sobre la salut pública.

Entre els municipis que han confirmat el seu suport a la concentració es troben Bunyol, Bèlgida, Caudete de las Fuentes, Llíria, Llutxent, Utiel, San Antonio de Requena, Casinos, Domenyo, Xiva, Alborache o Turís, entre altres.

L’Associació Ciutadana Camp de Túria i Serrania ha intensificat les seues activitats des del passat mes de setembre amb diferents iniciatives informatives i reivindicatives. Una d’elles va consistir en una ruta fins al poblat iber de la Mont-Ravana, guiada per Artemi Cerdà, catedràtic de Geografia Física de la Universitat de València, qui va exposar les possibles repercussions del projecte tant des del punt de vista arqueològic com ambiental i sanitari.

Així mateix, el col·lectiu ha mantingut trobades amb investigadors com Antonio Turiel i Fernando Valladares, vinculats al CSIC, que han analitzat els efectes d’este tipus d’instal·lacions a gran escala. També citen les aportacions del catedràtic Máximo Florín, de la Universitat de Castella-la Manxa, qui advertix que en un radi de cinc quilòmetres poden produir-se afeccions significatives, com problemes respiratoris o molèsties derivades d’olors i emissions.

En l’àmbit local, la plataforma ha organitzat dos manifestacions a Llíria —el 8 de novembre i el 17 de gener— amb una participació aproximada de 2.000 persones. A més, cada divendres, entre les 12.00 i les 13.00 hores, duen a terme una cassolada a la plaça dels Partidors per a mostrar el seu desacord amb la implantació de la macroplanta.

