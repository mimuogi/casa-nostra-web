---
title: Llíria participa en el Jazz Day Relay UNESCO 2025
author: Carlos Castillo
date: 10/05/2025
tags: cultura
---

## El Conservatori Professional de Música de la capital del Camp de Túria ha sigut el protagonista espanyol en el vídeo col·laboratiu a escala mundial

Llíria ha participat en la **tercera edició del Jazz Day Relay** organitzat pels municipis membres de la **Xarxa de Ciutats Creatives de la UNESCO (UCCN)**, el tema de la qual era enguany “Aprendre per a una pau duradora. Objectiu de Desenvolupament Sostenible 4: Educació de Qualitat”.

Segons ha explicat el regidor de Ciutat Creativa UNESCO de Llíria, **Paco García**, “basant-se en l'èxit de la reunió anual de la UCCN de 2024 a Braga, Portugal, i el tema del qual de la conferència era “Portant a la joventut a la taula”, esta edició de 2025 del Jazz Day Relay presenta a les ciutats membres de la UCCN i els seus jóvens músics en un projecte basat en la solidaritat, la creativitat i la resiliència”.

Així, cada any, les Ciutats de la Música de la UNESCO comparteixen un muntatge en vídeo de música amb motiu del 30 d'abril, el Dia Internacional del Jazz, que ha comptat amb la participació de **21 municipis de la xarxa**. La composició musical ha sigut realitzada per l'educador i compositor **Mark Simeon Ferguson**, **d'Adelaide**, **Austràlia**.

Les ciutats de la **UCCN** conviden els seus grups musicals a involucrar a les persones jóvens en cada pas del procés, des de la conceptualització del projecte fins a la gravació i producció d'una versió local de la composició proporcionada. Alumnat i professorat del Conservatori Professional de Música de Llíria han materialitzat esta col·laboració des de la localitat edetana.

![ Imatges de l'actuació ](/assets/continguts/recursos/20250510ConservatorioDíamundialJazz.jpg "Imatges de l'actuació")
