---
title: La Falla Pla de l’Arc inicia el camí cap a les Falles 2026 amb una emotiva exaltació
author: Carlos Castillo
date: 19/01/2026
tags: cultura
---

## El Multiús va acollir una vesprada plena d’il·lusió i orgull faller amb la presentació de les màximes representants i els nous estendards de la comissió


El passat dissabte dia 10, el Multiús del nostre poble va ser l’escenari d’una vesprada molt especial amb la celebració de l’exaltació de les persones que representaran amb orgull el sentiment faller de la Falla Pla de l’Arc durant les Falles 2026.

L’acte va tindre com a protagonistes a Carla Callejas Cristóbal, Fallera Major, Marta Serrano Gonzálbez, Fallera Major Infantil i Enzo Elena Contreras, President Infantil. Durant la vesprada també es van presentar els nous estendards de la Falla Pla de l’Arc, símbols de la història i la identitat de la comissió, que a partir d’ara acompanyaran i lluiran en tots els actes oficials.

Després de l’acte, les màximes representants ens van compartir les seues impressions. La Fallera Major, Carla Callejas, va destacar que “a pesar de no haver sigut fallera des de xicoteta, viure aquest moment és un autèntic somni. Han sigut uns nervis increïbles durant tota la setmana, però arribar fins ací i estar dalt, veient tota la gent, és una sensació indescriptible. Ara només espere que no ploga estes Falles i poder disfrutar d’este somni al màxim possible”.

Per la seua banda, la Fallera Major Infantil, Marta Serrano, va confessar que “estava molt nerviosa, perquè quan estava baix tot el món em preguntava si estava nerviosa, i ho estava molt; però una vegada vaig pujar, tot va anar super bé”. Finalment, el President Infantil, Enzo Elena, va assegurar que “em feia un poc de vergonya, però tenia moltes ganes de ser president. M’encanta ser faller!”.

Una vesprada que marca l’inici per a la Falla Pla de l’Arc d’un camí ple d’emocions, il·lusió i sentiment faller cap a les Falles 2026.

