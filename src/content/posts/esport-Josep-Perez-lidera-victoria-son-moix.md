---
title: Josep Pérez lidera el CEB Llíria en una victòria èpica a Son Moix
author: Sibilino
date: 18/11/2024
tags: esport
---

El **Palau Municipal d’Esports de Son Moix** ja no és inexpugnable. Ningú havia aconseguit guanyar a **Palma** fins que el **CEB Llíria** ho va fer per la mínima contra el **Fibwi Palma** **(72-74)**. Els de **Víctor Rubio** van agafar impuls després del descans amb un espectacular parcial de **0-16** en el tercer quart.

El partit va començar amb domini local. En el primer quart, el **Fibwi Palma** va estar més encertat, liderat per **Xabi Beraza**, que va tancar el parcial amb un avantatge de quatre punts **21-17**. No obstant això, en el segon quart, els nostres van reaccionar i va capgirar el marcador, marxant al descans amb una diferència de dos punts gràcies a un triple estratosfèric sota la botzina **41-43**.

Després del pas pels vestidors, els jugadors del **CEB Llíria** van tornar concentrats i van desenganxar-se al marcador amb un parcial de **0-16**. Tot i que el **Fibwi Palma** va recuperar el ritme de joc, el marcador al final del tercer quart mostrava una diferència d’11 punts a favor dels visitants **48-59**.

L'últim quart va ser intens. El **CEB Llíria** va notar la fatiga i va baixar l'encert en els llançaments, la qual cosa va permetre al **Fibwi Palma** apropar-se al marcador. No obstant això, els edetans van saber resistir la pressió i van assegurar la victòria en els últims instants.

**Josep Pérez** va ser el jugador més destacat del partit, gràcies a la seua experiència en moments clau i la seua efectivitat des de la línia de tres punts, acabant amb **19 punts** i **2 assistències**.

![MVP Josep Pérez](/assets/continguts/recursos/2024-11-18-Josep-Perez-MVP.jpg "MVP jornada 7 CEB Llíria")

Amb aquesta victòria, el **CEB Llíria** es col·loca en **sisena posició** en la classificació general amb **9 punts** i un rècord de **4-1** en cinc jornades disputades. L’equip té encara dos partits ajornats a causa de la DANA: com a visitant contra el **Class Bàsquet Sant Antoni**, on juga l'edetà **Josep Peris**, i a casa contra el **Proinbeni UPB Gandia**, mantenint així opcions d'escalar fins a la **segona posició** a la classificació.

![Classificació general Segona FEB](/assets/continguts/recursos/2024-11-18-ClassifificacióSegonaFEB-J7.jpg "Classificació Jornada 7")

L'equip tornarà al **Pla de l'Arc** el **dissabte 23 de novembre** a les **19.00 h**, on s’enfrontaran al **Proinbeni UPB Gandia**, que actualment ocupa la **desena posició** amb **8 punts** i un rècord de **2-4.**