---  
title:Llíria intensifica el control sobre els solars bruts amb sancions de fins a 750 euros  
author: Quique Monfort  
date: 20/05/2025  
tags: noticia  
---

L’Ajuntament de Llíria ha iniciat aquesta setmana una nova fase de vigilància per garantir el bon estat dels solars i parcel·les del municipi. Tant el servei de vigilància urbanística com la Policia Local han començat a recórrer les zones urbanes i residencials perimetrals per detectar incompliments de la normativa local sobre neteja de terrenys.

La regidora d’Urbanitzacions i Residus Sòlids Urbans (RSU), Mª Cruz García, ha assenyalat que la inspecció arriba després de la fi del termini legal, el 15 de juny, establit per l’ordenança municipal per a la neteja i manteniment de les parcel·les. “Els agents municipals estan realitzant un control de les zones perifèriques de les zones residencials i de les parcel·les urbanes per verificar l’estat en què es troben”.

A partir de les incidències detectades, es tramitaran les denúncies pertinents. En els casos d’incompliment, es contemplen sancions econòmiques que poden arribar als 750 euros.

Segons ha explicat García, les conseqüències de no mantindre nets els terrenys poden ser greus: “Tindre un solar descuidat pot provocar l’aparició de plagues d’insectes o rosegadors, a més també de ser possibles focus d’incendis, per tant, la seua neteja és important per motius de seguretat i salubritat”.

Llíria compta amb un terme municipal extens, superior als 234 km², amb àmplies zones agrícoles i múltiples nuclis habitats. Esta realitat fa que, segons la regidora, siga habitual trobar parcel·les en mal estat. “Les quals generen molèsties i servixen perquè proliferen els abocadors incontrolats”, ha afegit.

Davant d’esta situació, l’Ajuntament també preveu mesures més contundents per als casos de reiteració o inacció per part dels propietaris. “Tenim que entendre que no estem davant d’una opció, sinó una obligació que, si es deixa de fer, pot tindre conseqüències col·lectives al veïnat. Per això, a més de les sancions que puguen correspondre, es procedirà a imposar multes coercitives i, finalment, una execució subsidiària de neteja, la qual anirà a càrrec del titular de la propietat”.

Amb tot, Mª Cruz García també ha volgut reconéixer l’actitud responsable d’aquells que sí han complit amb el seu deure: “L’esforç i col·laboració prestada per tots aquells propietaris i veïns que sí que han complit amb les seues obligacions i han procedit a la neteja i manteniment de les seues respectives parcel·les i solars” és una mostra de compromís amb la convivència i el benestar comú.  
