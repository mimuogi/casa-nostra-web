---
title: L'Exposició del Ninot exhibix ja un avançament dels monuments que es plantaran en les Falles 2025
author: Carlos Castillo
date: 17/02/2025
tags: noticia
---

## La mostra es podrà visitar a Ca la Vila fins al pròxim 21 de febrer

La mostra es va inaugurar el passat dia 15 a Ca la Vila amb la presència de la fallera major de la ciutat **Arantxa Redondo**, la fallera major infantil **Marta Boscá**, el president infantil **Cesc Gea**, l'alcalde **Joanma Miguel**, la regidora de Festes **Mª José Llopis** i la presidenta de Junta Local Fallera **Enri Fitos**.

Les figures que es poden veure en l'exposició competeixen, a més, en el concurs dels millors ninots, triats per un jurat i també per primera vegada en esta edició per votació escolar entre l'alumnat de la població que visite la mostra, i els premis des els quals s'entregaran el mes de març. Els ninots estan acompanyats per una recopilació de fotografies de l'activitat fallera de l'últim exercici. L'exposició es podrà visitar fins al pròxim 21 de febrer, en horari de 18.00 a 20.00 hores, excepte el diumenge 16 que estarà tancada.

**Programació fallera 2025**
Amb este acte, arranca la programació de les Falles de Llíria 2025 que tindran la seua pròxima cita el dissabte 22 de febrer amb la Crida per a anunciar la festa. Se celebrarà a les 19.00 hores en la plaça Major i comptarà també amb l'actuació de l'Orquestra de Plectre “El Micalet”. La jornada continuarà amb un sopar de germanor de totes les comissions i la música de l'orquestra La Red al pàrquing de La Cultural.

El següent cap de setmana se celebrarà la III trobada de “BatuFalles”, seguit d'un ‘tardeo’, i el tradicional festival de playbacks que ofereixen les falles de la localitat.

Amb el Tren Faller, el 8 de març, s'entrarà en la setmana gran de les festes. El dia 15, el Grup de Danses i Rondalla “El Tossal” visitarà els casals en la Ronda d’Albaes Falleres. La vesprada del 16 estarà reservada per a l'acte d’entrega de premis als millors monuments de 2025, els d'Enginy i Gràcia i Ninots, així com els guardons de la segona edició del Concurs “Falla més Igualitària i Diversa".

L'ofrena a la Mare de Déu dels Desemparats tindrà lloc la vesprada del 18 de març a la basílica de l'Assumpció, mentre que este mateix temple acollirà la missa del dia de Sant Josep, i posteriorment es dispararà una "mascletà" a la plaça Major.

Finalment, cal ressenyar que l'Ajuntament de Llíria ha publicat ja el Ban de Falles 2025, que arreplega els horaris de disparada de productes pirotècnics i revetles, entre altres qüestions. 

![Falleres en la exposició del ninot](/assets/continguts/recursos/20250217-exposición-del-ninot.jpg "Falleres en la exposició del ninot")


