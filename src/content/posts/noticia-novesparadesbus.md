---
title: Es renoven les marquesines del bus interurbà
author: Carlos Castillo
date: 14/08/2025
tags: noticia
---

## L'estació intermodal del Pla de l’Arc, i les parades de Censals, Alcublas i Juan Izquierdo comptaran amb esta nova infraestructura


**L'Autoritat de Transport Metropolità de València** (ATMV) està canviant el mobiliari de marquesines i pals d'abalisament de parades al municipi de Llíria. Este projecte està lligat a la nova concessió de línies de bus que es va posar en marxa esta última primavera.

Segons ha informat l'edil de Mobilitat Sostenible, **Paco García**, l'Ajuntament “ha aprofitat la col·locació d'estes noves marquesines per a reurbanitzar i millorar els llocs de parada en diferents punts del nucli urbà, millorant així les condicions d'espera de les persones que utilitzen el transport públic”.

Les marquesines i els tòtems estan fabricats amb materials reciclats i 100% reciclables, i compten amb pantalles d'informació a l'usuari alimentades per energia solar, per la qual cosa són parades d'autobús sostenibles energèticament.

La instal·lació d'este mobiliari permetrà obtindre informació dinàmica i estàtica per a els usuaris de la xarxa de Metrobus. La informació dinàmica que s'ofereix en temps real inclou els horaris, les rutes i els possibles retards. A més, compten amb informació estàtica, a manera de cartelleria, d'horaris i termòmetres en tots els elements incloent també les rutes en les marquesines.

Actualment, l'activació de la informació dinàmica està en proves pel qual és recomanable, mentre es finalitza la fase d'implantació, descarregar i fer ús de l'aplicació ja operativa de Metrobus.

El regidor de Mobilitat Sostenible ha assenyalat que, en les pròximes setmanes, “quedaran finalitzades les obres de muntatge i canvi de mobiliari de les parades de bus interurbà”. En total s'hauran instal·lat 4 marquesines completes, situades en l'estació intermodal del Pla de l’Arc, i les parades de Censals, Alcublas i Juan Izquierdo, i 6 balises indicadores al llarg del traçat de l'autobús interurbà a la ciutat.

D'altra banda, des de l'Àrea de Mobilitat Sostenible s'està treballant en la millora del transport públic, tant urbà com interurbà, així com en la reducció d'emissions. “Estes noves infraestructures i la nova flota que s'ha incorporat al servici són una bona ferramenta per a fer de Llíria una ciutat més habitable i on estiguen garantits els desplaçaments en mitjans públics”, ha manifestat García.

**Nou servici urbà de bus**
Així mateix, l'Ajuntament ha tret a licitació i ha adjudicat un nou servici de transport públic urbà, que està previst puga posar-se en marxa en l'últim trimestre de 2025.

Este incorporarà **2 noves unitats mòbils**, **autobusos**, i també es farà una renovació de les parades de bus amb nous equipaments indicatius dels servicis que es prestaran i dels horaris. També comptarà amb l'aplicació TAD (Transport a Demanda) que s'utilitzarà per a les urbanitzacions de Llíria.

García ha afirmat que, amb els nous autobusos, “pretenem millorar la qualitat i confortabilitat del servici, així com donar una major informació dels itineraris que es prestaran i una informació més accessible als usuaris”.
 

![ Noves parades de bus ](/assets/continguts/recursos/20251408-bus.jpg "Noves parades de bus")