---
title: El Museu Arqueològic de Llíria obri de nou les seues portes
author: Carlos Castillo
date: 25/09/2025
tags: cultura
---

## La reobertura es produeix després de les actuacions de millora per a reparar els desperfectes de l'espai museístic i adaptar la seua proposta a les noves tendències

El Museu Arqueològic de Llíria (MALL) va obrir ahir de nou les seues portes, després de les obres de reparació del sostre de fusta i el canvi dels grans vitralls del pati descobert que dona llum i articula tot el museu, i que estaven clivellats, la qual cosa suposava un perill tant per a les persones visitants com per al mateix personal del centre.

L'acte de reobertura va comptar amb la presència de l'alcalde Paco Gorrea, la regidora de Patrimoni Històric Reme Tordera i membres de la Corporació municipal, al costat del diputat provincial de Cultura, Francisco Teruel.

L'actuació de millora ha servit també per a dur a terme una nova proposta expositiva més adaptada a les noves tendències museogràfiques. Així, per exemple, s'ha generat una sala d'exposicions temporals denominada “La Canviant”, on “està previst que cada tres mesos es faça una exposició monogràfica, de temàtica diferent, amb les peces arqueològiques que estan depositades en el fons del MALL”, ha explicat la edila Reme Tordera. Ara s'ha iniciat amb una mostra al voltant dels marbres decorats d'època romana.

A més, s'ha procedit a una renovació parcial de les vitrines, la qual cosa permetrà gaudir dels elements exposats d'una forma més clara al mateix temps que s'afavoreix la seua conservació. En esta nova proposta museogràfica, també s'han potenciat els cartells explicatius del corredor epigràfic.

Igualment, s'han posat en relleu elements com el menjar i la beguda en època romana mitjançant la taverna expositiva, el joc i els diners, entre altres.

La regidora de Patrimoni Històric també ha assenyalat que, entre els nous projectes del museu, s'impulsarà el programa “El MALL arriba al teu col·legi”, per a oferir xarrades i activitats formatives als centres educatius en una nova sala condicionada. I de la mateixa manera, s'està preparant un col·leccionable de les millors peces exposades.

Per part seua, l'alcalde Paco Gorrea ha volgut destacar que la reobertura del Museu Arqueològic “contribueix a continuar fent valdre i difondre el ric patrimoni de la nostra ciutat, ja que la seua visita suposa un viatge cronològic a través de la història de Llíria, pel fet que arreplega peces molt interessants d'èpoques ibera, romana i medieval”. 


![ Foto de la reapertura ](/assets/continguts/recursos/20250925-01reaperturaMALL.jpg "Foto de la reapertura")

![ Foto de la reapertura ](/assets/continguts/recursos/20250925-02reaperturaMALL.jpg "Foto de la reapertura")

![ Foto de la reapertura ](/assets/continguts/recursos/20250925-03reaperturaMALL.jpg "Foto de la reapertura")