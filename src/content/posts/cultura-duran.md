---
title: La família Climent Durán dona el Fons Documental José Durán Martínez a l'Ajuntament de Llíria
author: Carlos Castillo
date: 14/06/2025
tags: cultura
---

## Arreplega més de 7.000 documents entre anotacions manuscrites, retalls de premsa, revistes o fotografies de finals del segle XIX i la primera meitat del XX

La família **Climent Durán** ha fet efectiva la seua voluntat de donar, en propietat a l'Ajuntament de Llíria, el **Fons Documental José Durán Martínez**, que havia sigut cedit en règim de comodat fins a juny de 2025.

Este conjunt és una de les **fonts documentals més importants de l'Arxiu Municipal**. Format pel doctor **José Durán** al llarg de la seua vida, arreplega nombroses dades de caràcter històric i estadístic; així com altres matèries com a agricultura, meteorologia o etnologia, de la Llíria de les acaballes del segle XIX i primeres sis dècades del XX.

En paraules de l'edil de l'Arxiu Municipal, **Paco García**, “este valuós volum documental d'incalculable valor i elaborat amb mètode científic, ja que Durán era mèdic, contribueix a nodrir el buit documental municipal desaparegut durant la Guerra Civil”. Pel que, “en nom de tota la ciutat, volem agrair a la seua neta i nets la seua disposició i bona voluntat perquè esta donació haja sigut possible”.

**José Durán Martínez**, qui des de molt jove es va interessar per a conéixer la seua ciutat, va nàixer a Llíria en 1886, en el si d'una família de farmacèutics. En 1917 va obtindre la plaça de metge titular a Meliana. A més de la seua professió per vocació, va exercir també com a investigador total per passió. Esta labor i dedicació desinteressada a Llíria li va ser reconeguda en la dècada de 1950, nomenant-lo cronista oficial del municipi.

D'esta manera, va deixar un valuós volum documental conformat per més de **7.000 documents** entre anotacions manuscrites, retalls de premsa, revistes o fotografies.

**José Durán** va morir a València en 1973, no sense abans deixar clares les seues intencions que el fruit de tot el seu treball dedicat a la seua ciutat, fora custodiat i aprofitat pels llirians i llirianes. I així, en 2001 la seua filla, **Marina Durán Bort**, va cedir el fons documental en règim de comodat fins que en este 2025, la filla i fills de **Marina Durán, Carlos, Antonio, Miguel Ángel, Rafael i Marina Climent Durán**, han materialitzat la donació total del fons al poble de Llíria.

En 2019, la Regidoria de l'Arxiu Municipal va donar a conéixer la figura i llegat de l'il·lustre llirià **José Durán Martínez**, en una exposició comissariada per **Carles Asensi Torres**, **Francesc Rozalén Igual** i **Susana Vicent Colonques**. El catàleg de la mostra es pot consultar en el Fons Local Digitalitzat de la Biblioteca Municipal de Llíria, “Llíria (1900-1939). A través dels ulls de José Durán / Apostilla final y última voluntad”.

![ Foto del cronista José Durán amb la seua dona ](/assets/continguts/recursos/20250614-duran.jpg "Foto del cronista José Durán amb la seua dona")

