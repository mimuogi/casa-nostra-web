---
title: Llíria guanyadora del “Repte Mapamundi”
author: Carlos Castillo
date: 16/01/2026
tags: noticia
---

## La localitat edetana ha participat en esta acció de foment del reciclatge de vidre promoguda pel Consorcio Valencia Interior (CVI) i Ecovidrio


Llíria ha resultat una de les guanyadores de la campanya “Repte Mapamundi”, promoguda pel Consorcio Valencia Interior (CVI) i Ecovidrio. La regidora de l'àrea de Residus Sòlids Urbans de Llíria, Mª Cruz García, ha explicat que esta acció “s'ha desenvolupat entre els mesos d'octubre i novembre de 2025, i tenia com a objectiu superar la taxa de reciclatge de vidre de les localitats participants respecte al mateix període de l'any anterior”.

Per al desenvolupament del concurs es van establir tres categories en funció del nombre d'habitants de cada municipi, amb tres guanyadors en cada una: per a més de 10.000, entre 1.000 i 10.000, i menys de 1.000. 

Després de finalitzar la campanya “Repte Mapamundi” amb els municipis pertanyents al Consorcio Valencia Interior, i dins de les poblacions de més de 10.000 habitants, Llíria, Utiel i Benaguasil han sigut les que han obtingut més puntuació i, per tant, han sigut les guanyadores d'esta iniciativa en la seua categoria.

El premi és un detall simbòlic i de promoció de la ciutat, que consisteix en el decorat de tres contenidors de vidre amb una imatge personalitzada dels elements tradicionals o patrimonials que representen al municipi.

Així mateix, “el ‘Repte Mapamundi’ ha inclòs accions de dinamització i sensibilització ambiental durant els mesos del seu desenvolupament, on educadors ambientals han anat informant la població sobre la campanya i la importància de reciclar correctament els residus d'envasos de vidre amb repartiment de bosses reutilitzables”, ha afegit García.

Des de la regidoria s'agraeix a la ciutadania de Llíria en general la seua participació i implicació en esta campanya, la qual ajuda a tindre un reciclatge més gran dels envasos de vidre i un menor cost de tractament i valorització de residus en la planta del Consorcio Valencia Interior, efecte que després es tradueix també en un menor cost en el rebut anual.

![ Ecovidrio ](/assets/continguts/recursos/20260116-ecovidrio.jpg "Ecovidrio")


