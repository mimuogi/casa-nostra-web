---
title: Es reforça la mobilitat i la seguretat viària del municipi
author: Carlos Castillo
date: 08/04/2025
tags: noticia
---

## El consistori realitza una nova campanya de manteniment de cara a les pròximes festes de Setmana Santa i Sant Vicent


La **Regidoria de Mobilitat Sostenible** ha iniciat estos dies una nova campanya de manteniment de la senyalització viària en la localitat, tant l'horitzontal com la vertical, repintant els principals carrers d'accés i reposant diverses senyals de trànsit.

Segons ha explicat el regidor de Mobilitat Sostenible, **Paco García**, esta campanya “s'emmarca dins de la millora de la seguretat viària del municipi de cara a esdeveniments festius, en este cas les celebracions de Setmana Santa i Sant Vicent, on el municipi experimenta un creixement important de la població de segona residència i s'incrementa el nombre de visitants”.

El reforç es realitzarà en els punts i enclavaments de més afluència de trànsit, i complementa els que de manera ordinària es realitzen cada mes en aquells llocs on s'ha detectat algun desperfecte o s'ha sol·licitat una intervenció per part de la Policia Local o el veïnat.

Els treballs se centraran en el repintat principalment dels eixos vertebradors del municipi, com són les grans avingudes i carrers principals. S'ha posat especial recalcament en passos de vianants i altres elements de senyalització viària que milloren l'accessibilitat i seguretat de les persones vianants, com ja es va fer a principi del curs escolar en els accessos als centres educatius de la localitat.

**Parc de Sant Vicent**
D'altra banda, **García** ha assenyalat que en esta campanya “es realitzarà una intervenció important en l'entrada i accessos al Parc de Sant Vicent, amb un repintat integral de la zona, canvi i reposició de pràcticament tota la senyalística vertical”.

L'edil de Mobilitat ha manifestat que les tasques “es prolongaran durant algunes setmanes, per la qual cosa podrà veure's afectada la circulació en alguns carrers mentre es desenvolupen estes labors de manteniment”.    

![ Encreuament Duc de Llíria amb Sant Vicent de Paul amb els passos de vianants repintats ](/assets/continguts/recursos/20250408-Carrers.jpg "Encreuament Duc de Llíria amb Sant Vicent de Paul amb els passos de vianants repintats")