---
title: El Llíria U.D. no pot amb el líder i perd l’oportunitat d’assaltar la primera plaça
author: Sibilino
date: 28/10/2024
tags: esport
---

## La segona derrota a casa evita el liderat

El duel entre el **Llíria U.D.** i el **Patacona C.F.** 'B' es presentava com un enfrontament directe per al lideratge de la lliga, ja que els dos equips arribaven a la jornada ocupant les primeres posicions de la classificació: el **Patacona**, com a líder invicte, i el **Llíria**, segon, que manté una gran ratxa com a visitant. Aquest context afegia tensió i expectació a un partit on cap dels dos conjunts volia cedir terreny en la lluita pel primer lloc. Tot i jugar a casa, el **Llíria U.D.** sabia que s’enfrontava a un equip ben estructurat i amb una defensa sòlida (6 gols en contra), fet que va quedar constatat al llarg dels noranta minuts.

Els nostres van patir una derrota per **0-2** davant el **Patacona C.F.** 'B' en un partit intens, on els visitants van saber aprofitar les seues ocasions. El marcador es va obrir al minut 15, quan el **Patacona** va executar una jugada letal en la seua primera acció de perill: els visitants filtraren un baló a l'esquena de la defensa edetana, que va permetre a l'extrem rival fer una centrada precisa des de la banda dreta. El davanter visitant, sense marca dins de l’àrea, va rematar de cap per posar el **0-1**.

Després d'aquesta acció, el **Llíria** va intensificar la pressió buscant l'empat, però es va trobar amb una defensa rival ben col·locada, que va desbaratar qualsevol intent d’arribada. Les millors opcions locals van sorgir de les jugades d’estratègia. Al minut 30, **Bayarri** va botar un córner que va impactar contra la creueta, i els locals no van poder aprofitar el rebot. Ja en la segona part, **Omar Monterde** va estar a punt de marcar amb una falta directa des de la frontal al minut 64, però el porter del **Patacona** va aconseguir desviar el baló al pal amb una gran estirada.

Al minut 71, el **Patacona** va sentenciar el partit amb el segon gol. En una jugada retrucada al mig del camp, un dels seus centrecampistes va provar sort amb un tir potent de mitja distància que es va colar per la dreta del porter local, que no va poder veure el baló a temps amb dos línies de jugadors que li tapaven la visió. El baló va botar just abans de sobrepassar la línia de gol, ampliant la distància i establint el marcador en un definitiu **0-2**.

Aquest resultat deixa al **Llíria U.D.** amb l'obligació de treballar en els aspectes defensius per evitar les desconnexions que van permetre els gols visitants. Tot i la derrota, el **Llíria U.D.** es manté quart a la classificació general i té marge per a reconduir la situació malgrat sofrir la segona derrota a **El Canó** (ambdos per **0-2**) gràcies a continuar invictes fora de casa.




