---
title: La Junta Local de Seguretat Ciutadana prepara els dispositius especials de les festes de Sant Vicent i el TUMU
author: Carlos Castillo
date: 14/04/2025
tags: noticia
---

## En la reunió s'ha destacat l'alt percentatge de resolució de fets il·lícits durant 2024, gràcies a l'esforç coordinat dels cossos policials

L'Ajuntament va celebrar l'última **Junta Local de Seguretat Ciutadana** amb la finalitat de preparar els pròxims dispositius especials que es desplegaran en diversos esdeveniments de la ciutat. La reunió va comptar amb la participació de l'alcalde **Joanma Miguel**, el subdelegat del Govern a València **José Rodríguez**, l'edil de Protecció Ciutadana, **Francesc Fombuena**, la Direcció de la Policia Local de Llíria, el comandant de la Guàrdia Civil, i l'inspector de la Policia Autonòmica, així com representants dels grups polítics municipals.

Durant la sessió, es va dur a terme una anàlisi detallada de les dades de delinqüència corresponents a l'any 2024, amb especial atenció al seguiment de les víctimes de violència de gènere al municipi. El regidor **Francesc Fombuena** ha destacat que, amb les dades facilitades per la Guàrdia Civil, “la taxa delictiva a Llíria se situa dins de la mitjana nacional, i cal significar l'alt percentatge de resolució de fets il·lícits, que ha arribat a quasi el 60%, gràcies a l'esforç coordinat dels diferents cossos policials, una xifra que hem de valorar de forma molt positiva i satisfactòria, i que no figura en les estadístiques del Ministeri de l'Interior”.

Per part de la Direcció de la Policia Local de Llíria, es va presentar la memòria anual del cos en 2024, que arreplega un total de 20.090 servicis de tota índole prestats, la qual cosa suposa un increment del 2,99% respecte a l'any anterior. Estos inclouen actuacions relacionades amb la protecció ciutadana, trànsit, compliment de les ordenances municipals, assistència en situacions d'emergència, labors d'informació a la ciutadania, menors i programa VioGén d'atenció i protecció de les dones maltractades.

Així mateix, es va informar que la Policia Local va practicar un total de **109 detencions**, “reflex de l'elevat nivell d'esclariment i eficàcia en les intervencions”.

**Dispositius especials**
De la mateixa manera, en la reunió també van tractar els plans que es realitzen per a combatre la delinqüència i es van abordar els operatius especials de seguretat previstos per a garantir el bon desenvolupament dels pròxims esdeveniments multitudinaris que se celebraran a la ciutat, les **festes de Sant Vicent Ferrer**, i el **festival "Túria Music” (TUMU)**, programat per als dies **9 i 10 de maig**.

Finalment, l'alcalde **Joanma Miguel** va voler agrair, en nom de l'Ajuntament, “la col·laboració de totes les forces de seguretat i el compromís conjunt per continuar vetlant per la protecció, la convivència i el benestar de la ciutadania de Llíria”.

![ retén policial ](/assets/continguts/recursos/20250418-policia.jpg "retén policial")