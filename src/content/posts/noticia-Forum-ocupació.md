---
title: El Fòrum d’Ocupació Labora en Ruta del Camp de Túria tindrà lloc el pròxim 12 de febrer
author: Carlos Castillo
date: 17/01/2025
tags: noticia
---

## Una jornada destinada a la cerca d’ocupació amb entrevistes individuals amb empreses, a més de xarrades i tallers.

La Mancomunitat Camp de Túria, a través del Pacte Camp de Túria, està treballant ja en l’organització del **Fòrum d’Ocupació "Labora en Ruta"** de la comarca que se celebrarà el pròxim **12 de febrer al nostre municipi**. Un matí dedicat a la cerca d’ocupació on hi haurà entrevistes amb les empreses en directe, tallers pràctics i xarrades sobre diverses temàtiques.

El Pacte Camp de Túria és un projecte finançat per GVA-LABORA i pel Ministeri de Treball i Economia Social amb la finalitat última de millorar l’ocupabilitat a la comarca. En aquest participen els sindicats UGT-PV i CCOO-PV,  i la CEV (Confederació Empresarial de la Comunitat Valenciana). Es tracta d'un projecte que realitza la Mancomunitat Camp de Túria des de l’any 2016

La jornada d'aquest any que acollirà Llíria es desenvoluparà a l’edifici Multiús en horari de 09:00 a 14:00 hores de manera presencial. Hi ha la possibilitat que la jornada s’allargue a la vesprada de forma virtual amb entrevistes amb empreses en línia. Si es produïra aquesta necessitat, la Mancomunitat Camp de Túria habilitaria un espai amb ordinadors i suport tècnic per ajudar les persones a realitzar les entrevistes amb garanties. L’objectiu d’aquest Fòrum d’Ocupació és poder oferir a la ciutadania del Camp de Túria ofertes d’ocupació de les empreses de la comarca, donar a conéixer els serveis que es presten de manera gratuïta tant en Labora com des de la Mancomunitat Camp de Túria i ajudar a millorar l’ocupabilitat a la comarca.

“Des de la Mancomunitat Camp de Túria volem que tots els veïns i veïnes de la comarca coneguen aquesta fira que pot obrir moltes portes laborals. Anime tota la població a conéixer el programa i les ofertes i que puguen optar-hi perquè la contractació de persones siga un èxit i, per tant, haurem aconseguit el nostre objectiu, que no és un altre que millorar l’ocupabilitat a la comarca”, ha explicat la presidenta de la Mancomunitat Camp de Túria, **Amparo Navarro**.

Per poder participar en l'esdeveniment, totalment gratuït, és necessària la inscripció a la pàgina web www.lliria.laboraenruta.es, on en els pròxims dies s'habilitara tota la informació per conéixer la programació de les empreses i les ofertes de treball, i s'obriran les inscripcions per a tots els interessats.


![Cartell del Fórum d'Ocupació](/assets/continguts/recursos/20250117-foro-camp-de-turia.jpg "Cartell del Fórum d'Ocupació")