---
title: El Sènior Femení del Club Balonmano Llíria convenç en l’últim amistós abans de començar la temporada
author: Sibilino
date: 28/09/2025
tags: esport
---

## Les edetanes s’imposen 34-13 a l'equip juvenil del Jaume I

El **Club Balonmano Llíria Sènior Femení** va tancar la seua preparació amb bones sensacions després d’imposar-se amb claredat davant **l’equip juvenil del Jaume I** en l’últim amistós abans de l’inici de la lliga. Un partit que va començar amb igualtat, però que ràpidament es va decantar a favor de les edetanes gràcies a la seua solidesa defensiva i a l’encert col·lectiu en atac.

L’arrancada va sorprendre el **Pavelló Pla de l’Arc**, amb el **Jaume I** colpejant primer i avançant-se al marcador. Durant els primers deu minuts el duel va reflectir una igualtat màxima **(3-3)**. El **Llíria** trobava dificultats per transformar les seues ocasions, compensant la sequera inicial amb una defensa fèrria que ofegava les opcions ofensives rivals. Va ser **Julia**, amb el 4-3, i la capitana **Esther**, amb el 5-3, qui van trencar el bloqueig i obriren el camí cap a un parcial demolidor.

A partir d’aquest moment, les locals es van mostrar imparables. Amb un ritme alt i una defensa impenetrable, el **Llíria** va escapar-se fins al **14-3**. Només la dorsal 15 del **Jaume I** va aconseguir trencar la muralla edetana amb el **14-4**. Tot i això, les de casa van recuperar ràpidament el control i, amb diverses intervencions decisives de **Rocío** sota pals, van marxar al descans amb un clar **16-4**.

La segona meitat va seguir la mateixa tònica. El **Sènior Femení del Club Balonmano Llíria** va continuar marcant el ritme amb una defensa un poc més relaxada, i amb transicions ràpides que van ampliar progressivament la diferència. El domini local va ser absolut fins al xiulet final, que va certificar un contundent **34-13**.

Amb aquesta victòria, les edetanes confirmen les bones sensacions prèvies a la competició oficial. Les de **Caberno** arriben a l’inici de temporada amb confiança, la seua característica solidesa defensiva i recursos ofensius que fan presagiar un curs il·lusionant.