---
title: Llíria convoca l'XI certamen literari ‘Pascual Enguídanos-George H. White’ 
author: Carlos Castillo
date: 12/07/2025
tags: cultura
---

## El termini per a presentar les obres estarà obert des de hui i fins al pròxim 11 de setembre


L'Ajuntament de Llíria, a través de la **Xarxa Municipal de Biblioteques**, ha convocat una nova edició del certamen de relats curts en castellà i valencià ‘Pascual Enguídanos-George H. White’. El termini per a presentar les obres estarà obert des de hui, 10 de juliol, i fins al pròxim 11 de setembre.

Els treballs, que hauran de ser inèdits i no haver sigut premiats en concursos anteriors a la data de la convocatòria, hauran de tindre una extensió mínima de 5 pàgines i una màxima de 15. La temàtica serà l'aventura, en qualsevol gènere i modalitat: fantasia, policíaca, històrica, ciència-ficció, western o viatges.

Podran participar en el concurs literari de 2025 totes les persones **majors de 18 anys residents a la Comunitat Valenciana**, sense distinció de nacionalitat, i **que no hagen sigut premiades en l'última edició**.

Les persones guardonades en cada una de les categories, castellà i valencià, rebran un premi **dotat econòmicament amb 800 euros**, i les **finalistes 400 euros**.

**L'XI certamen de relats curts ‘Pascual Enguídanos-George H. White’** impulsa així, de nou, la creació literària i la promoció dels escriptors i escriptores. Les bases del concurs estan disponibles en el web de la Biblioteca Municipal de Llíria.


![ Cartell del certamen literari ](/assets/continguts/recursos/250721-CARTELVALENCIANOCERTAMENLITERARI.jpg "Cartell del certamen literari")