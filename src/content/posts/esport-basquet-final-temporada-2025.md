---
title: El CEB Llíria cau amb orgull i s’acomiada del somni de l’ascens
author: Sibilino
date: 05/05/2025
tags: esport
---

El **Pavelló Pla de l’Arc** va acollir una vesprada de les que fan afició. El **CEB Llíria** va imposar-se a La **Salud Archena** per **75-68** en el partit de tornada dels **vuitens de final** del _play-off_ d’ascens a **Primera FEB**. Tot i la victòria, els edetans no van poder remuntar l’eliminatòria després de la desfeta en terres murcianes **(78-66)** i es queden a les portes dels quarts de final. Un final amarg per a un equip que va lluitar fins a l’últim segon i que, per moments, va fer tremolar els fonaments del **Pla de l’Arc** amb un intent de remuntada èpic.

L’inici no va ser el desitjat. Els nervis i la pressió van pesar en els primers compassos. La segona falta personal de **Douglas Kandulu** als cinc minuts de joc va obligar **Víctor Rubio** a moure fitxa abans d’hora. Sense un dels seus pilars interiors en pista, **Llíria** va perdre solidesa i va encaixar un parcial dur (**14-25** al final del primer quart), que deixava un global preocupant. Al final del segon quart, la diferència va arribar fins als **25 punts** en el còmput total, un mur que semblava insalvable.

Però aquest equip no entén de rendicions. Amb **Josep Pérez** aguantant l’equip a l’esquena —va jugar **36 minuts i 11 segons**— i **Kennedy “Aerolínies” Clement** signant un recital ofensiu amb **28 punts**, un **100%** en tirs de dos i un **33%** en triples (**2 de 6**), el **CEB Llíria** va començar a recuperar sensacions. El segon quart va permetre retallar lleugerament (19-21), però fou a partir del tercer quan el conjunt edetà va començar a creure de veritat. Amb un parcial de **21-10** i una defensa asfixiant, **Llíria** va tornar al partit i alçar les esperances d’una remuntada que semblava improbable.

El **Pla de l’Arc** va rugir. L’afició, liderada per una **Paranoia Edetana** que mai falla, va convertir el pavelló en una olla a pressió. Els jugadors ho van donar tot, i el parcial de l’últim quart (**21-12**) així ho demostrava. L’eliminatòria, que havia arribat a estar **25 punts** per baix, es va reduir fins a només **4**. Vam tindre el miracle a la mà. Però als moments clau, va faltar encert: tirs oberts que no van entrar, possessions mal resoltes, i decisions precipitades que van privar l’equip d’igualar l’eliminatòria.

Amb el so de la botzina final, l’equip va caure dempeus. El **75-68** premiava l’esforç i el coratge, però no era suficient. L’eliminatòria se’n va a **Archena**; no obstant això, l’orgull es queda a **Llíria**. Aquesta generació ha tornat a omplir de vida el pavelló, ha il·lusionat un poble i ha demostrat que el bàsquet edetà segueix molt viu.

A l’agost, qualsevol hauria signat arribar fins ací. Però, siguem sincers, pel que s’ha vist durant l’any, aquest equip estava per a alguna cosa més. Per això, tot i el reconeixement, queda també un regust agredolç. Perquè quan tens a tocar el somni, és difícil no pensar què hauria passat si el balanç haguera sigut un altre.

Ara bé, si una cosa va quedar clara és que al **Pla de l’Arc**, _“Hui la liem”_ no és només una cançó: és una manera de viure. Perquè hui, malgrat el comiat, l’afició va desfilar amb orgull, va tornar a portar la barca i va celebrar, com sempre, a contracorrent. I ho seguirem fent, perquè a **Llíria**, passe el que passe, _cantarem per sempre: Bàsquet Llíria!_