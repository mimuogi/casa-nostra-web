---  
title:Llíria impulsa de nou el Festival IberLlíria amb activitats arqueològiques fins a l’octubre  
author: Quique Monfort  
date: 23/05/2025  
tags: cultura
---

Llíria recuperarà este estiu el Festival “IberLlíria”, una proposta impulsada per Visit Llíria que es perllongarà fins al 25 d’octubre i que convida a conéixer la cultura ibera a través de visites guiades, tallers i activitats en horari seminocturn.

El jaciment del Tossal de Sant Miquel acollirà l’essència del festival, oferint una oportunitat per a connectar amb el patrimoni històric local de la mà d’especialistes en el món iber. Les activitats estan pensades per a un públic ampli i busquen fer accessible el coneixement arqueològic d’una forma participativa.

El regidor de Turisme, Paco García, ha remarcat que esta iniciativa forma part d’un projecte provincial més ampli que es desenvolupa junt amb el Servei d’Investigació Prehistòrica (SIP) i la Diputació de València, dins de la proposta turística coneguda com “La Ruta dels Íbers”.

Les visites es faran en caps de setmana, i en diverses dates s’oferiran també tallers complementaris. Algunes activitats tindran lloc en horari de vesprada o nit, i les explicacions es podran seguir en valencià o castellà, segons el dia triat. El calendari inclou sessions des de finals de juny fins a finals d’octubre.

Les inscripcions estan obertes i es poden fer a través de l’aplicació o la web de l’Ajuntament, en la secció de “Reserva d’entrades”.

