---
title: 2,7 milions d'euros en Fons europeus per la recuperació del patrimoni històric de Llíria
author: Carlos Castillo
date: 26/11/2024
tags: cultura
---

## Els projectes subvencionats serviran per a posar en valor les Termes Romanes de Mura i la muralla medieval.

La regidora de Patrimoni Històric de Llíria, **Reme Tordera**, ha anunciat que els projectes presentats per l’Ajuntament edetà “han rebut llum verda per part del Ministeri d’Indústria i Turisme, que ha concedit dues ajudes, per un import total de **2,7 milions d’euros**, per a rehabilitar dos elements patrimonials de la ciutat”.

Aquestes subvencions es destinaran a dues intervencions importants dins del conjunt patrimonial de Llíria i en el marc dels treballs que la Regidoria està desenvolupant per a la seua recuperació i posada en valor, en concret, les **Termes Romanes de Mura** i la **muralla medieval islàmica** i el seu entorn.

A més, **Reme Tordera** ha assenyalat que l’execució d’aquests projectes “contribuirà a millorar la dinamització turística de dos monuments molt significatius de la ciutat, declarats tots dos Bé d’Interès Cultural (BIC). Un, d’època romana, com són les Termes, i que permetrà la seua visita amb el conjunt totalment recuperat, i un altre, la recuperació d’una part de la muralla musulmana per a una millor vertebració amb la Vila Vella i la integració d’aquest element amb l’entorn patrimonial de l’església de la Sang, l’alcassaba i el Museu Arqueològic”.

**Finançament amb fons NextGenerationEU**

Les dues actuacions estaran finançades al 100% dins del Pla de Recuperació, Transformació i Resiliència dels fons europeus NextGenerationEU. Al **Santuari Oracular i les Termes Romanes de Mura es destinaran 1.840.335 euros**, mentre que la rehabilitació de la **muralla medieval islàmica** de Llíria i l’adequació del seu entorn compta amb un **pressupost de 922.294 euros**, la qual cosa suposa una de les **majors inversions realitzades en el patrimoni històric de Llíria**.

Per la seua banda, l’alcalde de la ciutat, **Joanma Miguel**, ha afirmat que aquestes subvencions “complementen el Pla d’Inversions Municipals que l’equip de Govern ha aprovat per a aquesta legislatura, amb una inversió global de 41 milions d’euros i que contempla diverses actuacions en diferents àrees i serveis, entre elles, les de recuperació del nostre gran patrimoni local, una planificació ben dissenyada que situa Llíria com un dels millors referents patrimonials de la Comunitat Valenciana”.

Les actuacions previstes a les Termes serviran per a donar continuïtat a les fases executades els anys 2009 i 2019, amb la consolidació i **museïtzació dels jaciments** arqueològics existents, així com l’urbanització de l’entorn pròxim i el condicionament de l’edifici efímer situat al costat del recinte per a convertir-lo en un centre d’interpretació per als visitants.

La segona actuació consisteix en la rehabilitació i **recuperació de la muralla que envoltava l’alcassaba (castell) de la Lyria àrab**, per a integrar les restes arqueològiques en tot el conjunt monumental de la Vila Vella, configurant un recorregut turístic que facilite la comprensió de l’evolució urbana del barri al llarg de la seua història.

Finalment, la regidora de Fons Europeus, **Consuelo Morató**, ha volgut destacar que des de l’Ajuntament de Llíria “continuem treballant per a impulsar noves inversions a través del pla NextGenerationEU, com aquestes de rehabilitació del nostre patrimoni històric, el projecte de gestió forestal València Biovaloritza, o la millora i optimització energètica del poliesportiu El Canó”.

![Les Termes](/assets/continguts/recursos/20241126-Termas-Romanas-de-Mura.jpg "Les termes actualment")