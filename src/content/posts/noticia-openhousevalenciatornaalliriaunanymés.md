---
title: Open House Valencia torna a Llíria un any més
author: Carlos Castillo
date: 07/10/2024
tags: noticia
---

## El Festival d'arquitectura i patrimoni es realitzarà a la nostra ciutat els dies 19 i 20 d'octubre

El Festival d'Arquitectura i Patrimoni Open House València (OHV) 2024 obrirà aquest mes d'octubre al públic amb centenars d'activitats. Aquest festival va nàixer amb l'objectiu d'ajudar la gent a viure i gaudir de l'arquitectura, el paisatge i l'art urbà de la ciutat, impulsant noves formes de contemplar-la i habitar-la. Per aconseguir-ho du a terme visites guiades de la mà d'experts arquitectes i dissenyadors, que donen a conéixer en profunditat aquests monuments, edificis i llocs emblemàtics. Aquest festival conta cada any amb diferents municipis convidats de fora de la ciutat de València. Llíria es troba entre els escollits d'aquesta edició, per segon any consecutiu.

El regidor de Turisme de Llíria, **Paco García**, ha destacat que la capital del Camp de Túria "participarà per segon any consecutiu com un dels municipis convidats a aquest esdeveniment internacional, juntament amb Cocentaina i Banyeres de Mariola, que s'incorporen enguany".

García també ha anunciat que aquest any "cinc edificis monumentals de Llíria estaran oberts al públic durant tot el cap de setmana del 19 i 20 d'octubre". A més, es podran realitzar diverses rutes i visites guiades gratuïtes, incloent-hi un esmorzar tradicional el dissabte 19 al matí. "Algunes de les visites tindran l'atractiu afegit de gaudir d'actuacions musicals en directe d'artistes locals", ha afegit.

La presentació d'aquesta edició de l'OHV 2024 es va dur a terme al Jardí Botànic de València, on l'alcalde de Llíria, **Joanma Miguel**, va exposar les riqueses arquitectòniques de la ciutat, que compta amb 13 monuments declarats Bé d'Interès Cultural (BIC). Aquests monuments, juntament amb la música i la gastronomia local, converteixen Llíria en un destí turístic destacat i una atracció per a nous visitants.

Segons l'alcalde, l'OHV "és una finestra oberta al món, des d'on Llíria pot mostrar el seu patrimoni, la seua gastronomia i la seua tradició musical, elements que fan de la ciutat un lloc únic i amb un gran potencial per al turisme cultural".

Per la seua banda, la directora de l'Open House València, **Sara Portela**, ha remarcat que aquest "ha estat un any important per al festival, ja que ha estat seleccionat als Premis d'Arquitectura del CSCAE, i a nivell europeu, com a part del projecte Open House Europa, formem part d'una xarxa exclusiva de només 12 ciutats".



![Joanma Miguel al OHV](/assets/continguts/recursos/07102024joanmamiguelalOHV.jpg "l'alcalde i Paco García amb els representants de OHV")
