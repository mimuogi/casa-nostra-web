---
title: “A mos redó” estrena nova ubicació
author: Carlos Castillo
date: 13/09/2025
tags: noticia
---

## La fira gastronòmica de Llíria se celebrarà del 18 al 21 de setembre en el pàrquing de La Cultural


La XXIV Fira “A mos redó”, que obrirà les festes patronals de Sant Miquel, estrenarà enguany nova ubicació. El gran esdeveniment gastronòmic de Llíria se celebrarà del **18 al 21 de setembre** al **pàrquing de La Cultural**.

Un total de **13 expositors d'establiments d'hostaleria, alimentació i oci de la localitat**, oferiran durant estes jornades una selecció dels millors productes gastronòmics de Llíria. La fira estarà oberta els **quatre dies des de les 19.00 hores**. A més, una altra de les novetats esta edició serà el showcooking que faran les ciutats creatives de la xarxa UNESCO en la modalitat de gastronomia, Dénia i Burgos.

L'edil de Comerç, **Joanma Miguel**, ha assenyalat que l'Ajuntament, amb la col·laboració de la **Federació del Comerç de Llíria**, “promou cada any este esdeveniment com el magnífic aparador de la gran oferta gastronòmica i d'oci de la nostra ciutat, que se celebra dins de les festes per a gaudir-les amb la família i les amistats”.

Les jornades estaran amenitzades de la millor ambientació musical i també d'activitats infantils. La Banda Juvenil Primitiva participarà en la seua inauguració, el **dijous 18 a les 19.00 hores**. També actuaran els grups **Indian**; **Míticos El Tributazo** amb un homenatge a **Fito i Fitipaldis**, **Mclan** i **Los Rodríguez**; **Cirugia Rock**; **Primavera Valenciana** en tribut a **Obrint Pas** i **La Gossa Grossa**; així com els **DJs Jovi** i **Claudia**.

![ Cartell A Mos REEdó](/assets/continguts/recursos/20250913-cartelamosredó.jpg "Cartell A mos redó")



