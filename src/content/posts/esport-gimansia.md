---
title: El Pavelló Pla de l’Arc de Llíria acull el campionat autonòmic de gimnàstica rítmica
author: Carlos Castillo
date: 12/07/2025
tags: esport
---

## Prop de 500 gimnastes de tota la Comunitat Valenciana s'han donat cita en la competició


El Pavelló Pla de l’Arc de Llíria ha acollit, este cap de setmana, el **Campionat Autonòmic Trofeu Federació Mig i Avançat GR**, i el **Trofeu CV Conjunts Nivell 1** i **Open GR**. Prop de **500 gimnastes** de més de **30 clubs de la Comunitat Valenciana** han participat en la competició.

El **Club Gimnàstica Rítmica Llíria** va competir amb **13 jóvens** amb destacats resultats. **Amanda García** va obtindre la medalla de bronze en la categoria aleví individual, mateix metall per a l'equip aleví format per **Ariadne Hernández** i **Carla Civera**. En categoria júnior, **Itiziar Serrano** va ser subcampiona autonòmica, mentre que **África Gil** va ser bronze en pilota. Finalment, en sèniors, **Leire Gutiérrez** va obtindre la medalla d'or en pilota i **Natalia Hernández** la de bronze en cércol, sent el conjunt format per les dos, campió autonòmic general. L'altre equip de Llíria va ser subcampió autonòmic, amb **Ariadna López**, or en cércol, i **Carolina Olmos**, plata en pilota.

El regidor d'Esports, **Nico Marco**, ha senyalat que “per a la nostra ciutat ha sigut un honor ser la seu d'este torneig i una satisfacció veure reunides a tantes jóvens esportistes gaudint de la pràctica de la gimnàstica rítmica i esforçant-se per a donar el millor d'elles mateixes”.

“Al mateix temps que hem de manifestar la nostra alegria i orgull pels magnífics resultats obtinguts pel **CGR Llíria**, que ha tornat a demostrar el seu gran potencial”, ha afegit.

![ Imatge de les guanyadores ](/assets/continguts/recursos/20250712-01torneoautonómicogimnasiarítmica.jpg "Imatge de les guanyadores")

