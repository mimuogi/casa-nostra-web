---
title: Es reprén la Línia 136A de bus universitari des de Llíria
author: Carlos Castillo
date: 07/09/2025
tags: noticia
---

## Les persones de la localitat que cursen estudis universitaris podran tornar a fer ús d'este servici a partir del dilluns 8 de setembre


El transport públic d'autobús **directe a les universitats de València, des de Llíria, es reprendrà este pròxim dilluns, 8 de setembre**, un servici que es va reivindicar des de l'Ajuntament de la capital del Camp de Túria per a facilitar els desplaçaments de les persones que cursen estudis universitaris en les facultats de Burjassot i València, i que des de l'últim curs ja és una realitat.

Segons ha explicat el regidor de Mobilitat Sostenible de Llíria, **Paco García**, “la proposta de transport universitari va nàixer en 2018 arran de la redacció del Pla de Mobilitat de l'Àrea Metropolitana de València i del disseny de la nova xarxa concessional de línies d'autobús que havien de donar servici tant al Cap i Casal com a les comarques de L'Horta i del Camp de Túria. Esta proposta que els ajuntaments de llavors van plantejar al Govern autonòmic va ser atesa pràcticament íntegrament. I d'ací han sorgit les noves línies 136 A, B i C, que tenen el seu punt de partida a Llíria, l'Eliana i Paterna".

L'edil ha assenyalat que este servici “es reprén dilluns que ve, coordinadament amb l'inici del curs universitari, amb els viatges i freqüències que estan publicades en el web de l’Autoritat de Transport Metropolità de València (ATMV). De dilluns a divendres, excepte festius, l'alumnat podrà utilitzar estes línies de transport públic”.

Igualment, **Paco García** ha recordat que la novetat d'este nou curs “és la imposició del pagament, per part de la Generalitat, de la targeta Móbilis 30 a les persones majors de 14 anys i menors de 31 anys. Des de l'1 de juliol de 2025, l'abonament mensual Móbilis 30 Jove permet viatjar de manera il·limitada per 14,90 euros, quan fins ara era gratuït”.

Les persones interessades en el servici de la Línia 136A, que parteix de Llíria fins a les universitats, poden consultar tots els horaris i trajectes a través de l'APP “MetroBus” de l’ATMV.

