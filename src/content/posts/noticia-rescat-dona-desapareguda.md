---
title: Respir a la nostra ciutat després de localitzar la dona de setanta-cinc anys desapareguda a la muntanya
author: Carlos Castillo
date: 17/01/2025
tags: noticia
---

## La rescatada va ser trobada després de passar la nit a la intempèrie sense poder moure's.

La Guàrdia Civil ha rescatat una dona de setanta-cinc anys que havia desaparegut després de patir una caiguda en una zona de muntanya al municipi de Llíria. La desaparició va tindre lloc la vesprada del dia 12 de gener. Va ser la Policia Local de Llíria qui va tindre, en primer lloc, coneixement dels fets i va iniciar les tasques de recerca. Poc després, es va informar la Guàrdia Civil, que es va unir a les labors de localització. No obstant això, la foscor durant la nit va dificultar la cerca.

El matí següent, la dona de setanta-cinc anys va poder contactar per telèfon mòbil amb la seua filla. Només va poder dir-li que no es podia moure, no sabia on estava i que només veia arbres i un camí al seu voltant. Així doncs, gràcies a les càmeres de seguretat que havien permés localitzar la dona en una zona del municipi moments abans de la seua desaparició, es van sectoritzar les zones pròximes al punt de desaparició que complien amb les característiques aportades per la víctima.

Es va sol·licitar la presència de diverses unitats de seguretat ciutadana i del Servei Aeri de la Guàrdia Civil, així com de la Policia Local i Protecció Civil de Llíria. Una vegada al lloc, es van distribuir els efectius pels sectors dissenyats. A més, dues patrulles de la Guàrdia Civil estaven permanentment dedicades a les tasques de recerca i altres agents realitzaven gestions telefòniques per obtenir dades que ajudaren a la localització.

La localització requeria celeritat, ja que es tractava d'una persona d'edat avançada que feia hores que estava immòbil i desemparada, havia passat la nit a la intempèrie i, a més, necessitava administrar-se medicació diàriament. Va ser al migdia quan una patrulla de la USECIC de Pontevedra va localitzar la dona en una zona arbrada, limítrofa amb camps de cultiu i el cementeri de la localitat. La desapareguda es trobava estirada entre uns matolls, desorientada i amb símptomes d’hipotèrmia.

Després d'una avaluació al lloc de l’accident, la rescatada va ser traslladada pels serveis sanitaris d'emergència.

![Les forces de seguretat en el moment del rescat](/assets/continguts/recursos/20250117-dona-desapareguda.jpg "Les forces de seguretat en el moment del rescat")