---
title: L'autobús directe a les universitats ja és una realitat
author: Carlos Castillo
date: 10/05/2025
tags: noticia
---

## L'empresa concessionària, Edetania Movilidad, operarà amb les noves línies i horaris entre Llíria-València i les universitats a partir del divendres 9 de maig
 
Segons explica el regidor de Mobilitat Sostenible de Llíria, **Paco García**, “el Camp de Túria comptarà a partir de demà divendres, dia **9 de maig**, amb **dos nous servicis d'autobús** que operarà la concessionària Edetània Movilidad, la Línia 145 amb nous horaris i la Línia 136A Universitària, amb **connexió directa a la Universitat de València i la Universitat Politècnica de València en l'avinguda de Tarongers**”.

D'esta manera, la capital edetana millorarà els seus servicis interurbans amb noves línies i rutes, les quals se sumen a les que recentment ha posat en marxa l'Autoritat Metropolitana de Transport (ATMV) amb la concessió CV-101 que uneix la Serrania amb València i que dona servici a les comarques dels Serrans, Racó d'Ademús i el Camp de Túria.

**Autobús universitari**
García ha assenyalat que la novetat “més destacable i esperada per la joventut de la comarca és la **dotació d'una línia directa i específica per a estudiants**, que anirà de Llíria, passant per Benissanó i la Pobla Vallbona, directament a les universitats i facultats de l'avinguda de Tarongers a València, la qual cosa suposa un salt molt important en la mobilitat estudiantil per a estes poblacions del Camp de Túria, on cada dia centenars de jóvens han d'anar i tornar a estos centres educatius”.

L'edil de Mobilitat Sostenible ha apuntat que la nova línia universitària “comptarà amb un total de **17 servicis d'anada i tornada entre les 6.40 h del matí i les 22.00 h de la nit**. Un transport que descongestionarà l'actual Línia 145 i que a més connectarà a les persones jóvens amb el seu centre universitari sense haver de passar el calvari horari de MetroValencia o els transbords en bus”.

Per part seua, l'alcalde **Joanma Miguel**, ha afirmat que amb la posada en marxa d'este servici “es compleix el compromís que el Govern del Botànic va impulsar en el seu moment per als usuaris del Camp de Túria, reordenant la xarxa autonòmica de transport interurbà, millorant la connectivitat amb el Cap i Casal i generant un nou espai de mobilitat a l'alumnat de la comarca, fet que es veurà complit a partir d'este divendres”.


![ Horaris nova linea de bus 136A ](/assets/continguts/recursos/20250510-HorariosLíneaBus136A.jpg "Horaris nova linea de bus 136A")

