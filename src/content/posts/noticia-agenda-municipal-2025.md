---
title: L'Agenda Municipal per la Igualtat de Gènere 2025 reivindica la conciliació i la coresponsabilitat
author: Carlos Castillo
date: 15/12/2024
tags: noticia
---


## L'Ajuntament de Llíria presenta aquesta publicació que porta per lema “La nostra llar és un equip”

La **Regidoria d’Igualtat** de l’Ajuntament de Llíria va presentar el passat 12 de desembre **l’Agenda Municipal per la Igualtat de Gènere 2025**. El lema d’aquest any és “La nostra llar és un equip”.

“Amb aquesta idea, volem transmetre la importància de la conciliació i la coresponsabilitat en la vida familiar i laboral”, ha explicat la regidora d’Igualtat, **Reme Tordera**, que ha participat en l’acte junt amb l’alcalde **Joanma Miguel**.

“Es pretén convertir les nostres llars en un espai col·laboratiu entre tots els seus membres, per ser un equip que distribuïsca de manera flexible i equitativa les seues tasques i cures, que facilite la conciliació entre les responsabilitats familiars i laborals”, ha afegit **Reme Tordera**.

En aquest sentit, l’alcalde **Joanma Miguel** ha apuntat que “des de l’Ajuntament de Llíria, com a administració pública, tenim el compromís de vetlar i garantir els drets de conciliació del nostre personal, però també visibilitzar i sensibilitzar tota la societat sobre la necessitat de la coresponsabilitat en l’àmbit domèstic per la igualtat de gènere, com recull entre les seues accions el **II Pla Municipal d’Igualtat de Llíria (2021-2024)** i com focalitza l’ideari del **I Pla d’Igualtat d’Oportunitats entre Homes i Dones (2022-2025)**”.

L’Agenda Municipal per la Igualtat de Gènere 2025 es distribuirà entre el personal del consistori edetà, les associacions de dones de la localitat, els centres educatius i altres organismes públics.


![Regidors amb les agendes](/assets/continguts/recursos/20241215-agenda-igualdad-Llíria-2025.jpg "regidors possant amb les agendes")
