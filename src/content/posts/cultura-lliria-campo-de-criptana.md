---
title: Llíria dona suport a la candidatura de Campo de Criptana per a ser Ciutat Creativa de la Música per la UNESCO
author: Carlos Castillo
date: 10/01/2025
tags: cultura
---

## Una delegació de l'ajuntament castellà-manxec va visitar el passat dia 9 la capital del Camp de Túria per rebre suport a la seua candidatura

Una delegació de l’Ajuntament de Campo de Criptana va visitar Llíria el passat 9 de gener per a rebre el suport a la candidatura que presentarà aquest municipi castellà-manxec per a obtindre aquest reconeixement de Ciutat Creativa per la UNESCO en la modalitat de música, el mateix que ostenta la nostra ciutat

L’alcalde de la capital del Camp de Túria, **Joanma Miguel**, el regidor de la regidoria de "Ciutat Creativa UNESCO", **Paco García**, i altres membres de la corporació municipal han mantingut una reunió de treball, a Ca la Vila, amb l’alcalde de Campo de Criptana, **Santiago Lázaro**, i representants del seu govern. Posteriorment, han fet visites a les seus de les societats musicals de Llíria: l’Ateneu Musical i d’Ensenyament Banda Primitiva, i la Unió Musical.

Segons ha explicat **Paco García**, “les dues ciutats comparteixen un element irradiador comú, que és la seua passió per la música”. Així, “l’objectiu de la visita ha sigut que Llíria done el seu suport institucional a la presentació de la candidatura de Campo de Criptana a les nominacions de Ciutat Creativa de la UNESCO, així com aprofundir en les relacions culturals per a impulsar programes de col·laboració entre els dos municipis, que ajuden a difondre i fer valdre l’activitat creativa patrimonial i musical”.

Llíria i Campo de Criptana ja van signar, el 2014, un acord d’agermanament que es va formalitzar amb la participació de la localitat edetana en el **Festival Internacional de Música ‘Tierra de Gigantes’**, on va actuar la Banda Primitiva i es va materialitzar l’aliança amb la localitat castellà-manxega. A més, cal destacar que el prestigiós director i ambaixador de la candidatura, Luis Cobos, és natural d’aquest municipi i manté una vinculació especial amb la capital del Camp de Túria.

L’alcalde de Llíria, **Joanma Miguel**, ha assenyalat que “els forts lligams que ens uneixen a través de la música i dels seus professionals són innegables. Per això, la nostra ciutat ha volgut mostrar el seu suport a la candidatura de Campo de Criptana, per a continuar treballant en noves iniciatives i esdeveniments internacionals que puguen donar major projecció a les dues localitats”.

![Els regidors de Llíria donen suport a la candidatura de Campo de Criptana](/assets/continguts/recursos/20250110-Camp-de-Criptana.jpg "Llíria dona suport a la candidatura de Campo de Criptana")
