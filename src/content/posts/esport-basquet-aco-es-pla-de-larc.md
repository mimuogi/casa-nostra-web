---
title: Açò és Pla de l'Arc
author: Sergi Rodilla Alamà
date: 12/01/2025
tags: esport
---

## Queda molta lliga: el Llíria va caure en un partit vibrant i històric

El **Nadunet Refitel Llíria** va caure davant del **Palmer Bàsquet Mallorca Palma** per **66-69** en un partit emocionant que, malgrat el resultat, quedarà en la memòria de molts aficionats. L’enorme ambient viscut va evocar èpoques que per a alguns són només un record llunyà, mentre que per a altres semblaven gairebé ciència-ficció. A això s'hi va sumar el gran nivell de bàsquet que es va presenciar el dissabte passat, oferint un espectacle digne de ser recordat.

El partit va arrancar amb un **C.E.B. Llíria** intens, que va sortir a la pista amb determinació i va plantar cara al potent equip palmesà. El pivot edetà **Kandulu**, **Marco Alejo** i **Josep Pérez** van ser els jugadors més destacats del primer quart. **Kandulu** va brillar amb una actuació estratosfèrica, i el **Palmer** no aconseguia aturar-lo. La seua presència imponent va deixar clar de per què és un dels jugadors més dominants de la categoria.

Llavors, va arribar el fatídic segon quart, on el **Palmer** va desplegar un joc gairebé irreal, encistellant triples i anotant cistelles que ni en els seus millors somnis haurien imaginat, amb un percentatge d’encert irrisori. Davant l'incessant avassallament dels contraris, el **Llíria** es va veure descol·locat, ridículament erràtic, i sense claredat en la direcció del joc. Aquella determinació del primer quart va desaparéixer.

Però l'últim que es perd és l'esperança, i així ho va entendre l'afició. A la segona part del partit, va semblar que la graderia estava més plena, el soroll dels aficionats es va fer més evident, i la gent va començar a creure. Esta atmosfera va contagiar l'equip, i tot i que mai deixen de lluitar, els jugadors van començar a creure encara més en la remuntada. El tercer i últim quart va ser un recital de caràcter del **C.E.B. Llíria**, que estava disposat a fer tot el necessari per a guanyar.

Els edetans van oferir una autèntica lliçó sobre com no rendir-se mai, remuntant una diferència que havia arribat a superar els **20 punts**. La segona meitat del partit hauria d'utilitzar-se de model per mostrar com es defèn en este esport. L’actuació defensiva de **Josep Pérez** va ser senzillament espectacular: des de les ajudes i la lectura de línies de passada fins a la capacitat de saber on era la pilota en tot moment.

En este tram final, els fantasmes dels quarts anteriors es van esvair. El capità **Víctor Pérez**, i **Rivas** van retallar distàncies amb cistelles impressionants i triples que van aixecar al **Pla de L’Arc**. Hi havia esperança.

Tanmateix, malgrat haver tingut oportunitats clares per capgirar el marcador, la victòria es va escapar per poc. Les errades en els últims instants, encara que doloroses, no són les causants de la derrota i no reflectixen, de cap manera, la realitat ni el talent dels nostres jugadors.

Este partit no es pot entendre sense l’afició, una afició envejable per la resta d’equips i impròpia d’esta categoria. El **dissabte 11 de gener de 2025**, el **Pla de l’Arc** es va convertir en un escenari únic, una autèntica festa del bàsquet que quedarà gravada a la memòria col·lectiva. El pavelló, ple a rebentar, vibrava; banderes grogues i negres onejant, bufandes enlairades, lones desplegades de dalt a baix i fins i tot paper higiènic llançat a la pista, evocant aquell famós vídeo del **bàsquet Llíria**. Però no hauria estat possible sense la **Paranoia Edetana**; sense ells, este esdeveniment no hauria sigut possible.

Va ser una nit històrica, que, independentment del resultat, ens va fer rememorar temps llunyans, que per a molts eren inimaginables i que per a altres semblaven impossibles de tornar a viure. Però desitgem tornar a viure una nit així, perquè a **Llíria** el bàsquet és cultura, perquè a **Llíria** el bàsquet es viu, perquè el bàsquet forma part de nosaltres, perquè **Llíria** és bàsquet i bàsquet és **Llíria**.

Perquè: **AÇÒ ÉS PLA DE L’ARC**.

El pròxim partit, els nostres jugadors s'enfrontaran de visitants contra **l'Homs U.E. Mataró**, el **dissabte 18 de gener**, al **Palau d’Esports Josep Mora**, amb l'objectiu de recuperar la senda de la victòria. **Queda molta lliga!**