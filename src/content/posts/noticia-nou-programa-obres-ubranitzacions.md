---
title: S'impulsa un programa d'obres per millorar els accessos a les urbanitzacions
author: Carlos Castillo 
date: 11/11/2024
tags: noticia
---

## Inclourà actuacions de pavimentació, senyalització, seguretat viària i incorporació de carrils bici

L'Ajuntament de Llíria ha elaborat un programa d'intervenció per a diferents traçats viaris amb l'objectiu de millorar els accessos als diferents nuclis urbans de l'entorn de Sant Vicent i la zona nord-oest.

**Paco García** i **Mª Cruz García**, responsables de les regidories de Política Territorial i Mobilitat Sostenible i d'Urbanitzacions,  han recordat que aquest pla municipal va iniciar-se en la legislatura anterior, amb la creació d'un nou accés a la zona est de Puig-i-lis/Safareig, des d'El Prat per la CV-25, on un gran nombre de residents de les urbanitzacions han vist millorada l'accessibilitat als seus habitatges.

El programa que s'ha elaborat continua la línia establerta per les actuacions anteriors. Aquestes se centraran principalment en l'entorn del **parc de Sant Vicent**, àrea d'urbanitzacions amb molt de recorregut, on hi ha un major volum de vivendes i habitants durant tot l'any. 

Les actuacions es faran tenint en compte els eixos vertebradors d'aquestes. En primer lloc, es procedirà a **pavimentar els accessos** que es troben en pitjor estat, com és el cas del Camí de Benissanó-Olocau, la licitació del qual ja ha estat realitzada per l'ajuntament, i on fa uns mesos ja es va pavimentar un altre tram entre El Corral d'Albert i El Secanet. Ara, es pavimentarà de nou el tram existent entre el municipi de Benissanó i la urbanització La Sima.

En aquesta mateixa línia, **es finalitzarà les obres d'enllumenat i pavimentació** de diversos carrers del Jardí de Lauro, i es milloraran els accessos tant a Formidables-Corral de la Marquesa com a Safareig.

A la zona alta de Sant Vicent, a més de la millora incorporada amb la nova pavimentació dels accessos a la Clotxa del Cosi, es millorarà el traçat del camí de la Maimona, entre Vall de Llíria-Xelvaneta i Edeta-Gelardo, amb **la incorporació d'un carril bici** i la pavimentació de la via. Igualment, s'executaran tasques de **reparació de clots** en diversos carrers de Sant Gerard i millores en alguns dels seus accessos.

A la zona nord-oest, la programació inclou la millora de l'accés al Camí Vell de Chelva i l'entrada a la urbanització de Montecollado, a través de la qual s'accedeix a les urbanitzacions de Sant Miquel, Montcati-Bonaire, Montaragó i Carabassí, així com l'accés al nucli del Cabeço de l'Àguila.


![fotografia de la rotonda](/assets/continguts/recursos/20241111ornamentaciorotondapuigsafareig.jpg "fotografía de la nova rotonda de entrada a Safareig")