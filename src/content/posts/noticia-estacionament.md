---
title: S'implanten estacionaments reservats per a pacients de farmàcies
author: Carlos Castillo
date: 18/01/2026
tags: noticia
---

## La iniciativa pretén facilitar l'accés a les oficines farmacèutiques a aquells pacients que pateixen problemes de mobilitat o a tots aquells que tinguen una consulta urgent


L'Ajuntament ha fet un pas més en la gestió de facilitar la mobilitat urbana en l'accessibilitat a les oficines farmacèutiques. La Regidoria de Mobilitat Sostenible que dirigeix Paco García ha implantat una nova mesura que ja existeix en altres poblacions del territori, que consisteix a reservar una plaça en horari de farmàcia per a aquells usuaris que han de ser ateses o han d'arreplegar un medicament, tant en horari diürn com nocturn, en cas d'estar de guàrdia.

Esta iniciativa, ha apuntat García, “s'ha fet a instàncies d'alguns professionals farmacèutics de la localitat que s'havien dirigit a l'ajuntament amb la finalitat de sol·licitar i estudiar la possible implantació d'esta reserva de lloc d'aparcament en espai públic, perquè, en horari d'obertura dels establiments, es disposara d'una zona reservada per a atendre a totes aquelles persones que es desplacen amb cotxe i han de ser ateses en una farmàcia, i especialment també aquelles amb problemes de mobilitat”.

L'edil de Mobilitat Sostenible ha indicat que esta mesura “és important, no sols per als veïns que resideixen en el nucli urbà i que es puguen desplaçar en vehicle, sinó particularment per als de les urbanitzacions de Llíria que han d'usar el cotxe per a anar al centre de salut i després a la farmàcia per a ser atesos”.

Amb este nou servici, l'Ajuntament de Llíria situarà un total de 8 parades reservades al costat de les corresponents farmàcies de la localitat, i algunes d'elles es compatibilitzaran amb zones de càrrega i descàrrega.

Cada espai està degudament senyalitzat perquè els conductors puguen visibilitzar-lo, tenint un temps màxim d'entre 15 i 20 minuts per a poder fer ús d'este, tal com ha aprovat recentment la Direcció General de Trànsit per a esta mena d'estacionaments reservats per als usuaris de les oficines de farmàcia.


![ Estacionament ](/assets/continguts/recursos/20260118-estacionamentfarmacia1.jpg "Estacionament")

![ Estacionament ](/assets/continguts/recursos/20260118-estacionamentfarmacia2.jpg "Estacionament")