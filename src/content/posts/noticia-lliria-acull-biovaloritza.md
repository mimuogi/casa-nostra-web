---
title: Llíria acull una jornada de presentació del projecte València Biovaloritza
author: Carlos Castillo
date: 06/12/2024
tags: noticia
---

## Aquesta iniciativa té com a objectiu la gestió forestal sostenible i l'aprofitament forestal


L'Oficina de Turisme de Llíria acollirà el pròxim **11 de desembre** la presentació del projecte **València Biovaloritza**, del qual forma part l’Ajuntament de la localitat juntament amb la Diputació de València, la Universitat Politècnica de València, la Mancomunitat Interior Terra del Vi, la Mancomunitat del Camp de Túria i l’Ajuntament de Serra. La jornada començarà a les **9.00** hores.

Aquesta iniciativa té com a **objectiu principal la gestió forestal sostenible i la prevenció d'incendis** mitjançant la valorització i l'aprofitament dels recursos forestals. Compta amb el suport de la Fundació Biodiversitat del Ministeri per a la Transició Ecològica i el Repte Demogràfic (MITECO) en el marc del Pla de Recuperació, Transformació i Resiliència (PRTR), finançat per la Unió Europea a través dels fons NextGenerationEU.

A Llíria es desenvoluparan diverses actuacions, entre les quals es troben les executades directament pel propi Ajuntament, com la **instal·lació d'una caldera de biomassa a la piscina coberta**, la contractació de personal per a la **creació d'una brigada forestal** centrada en la prevenció d'incendis i la formació en **activitats de conservació i millora de muntanyes** a través d’una escola taller. A més, el consistori edetà participa en altres accions conjuntes amb la resta d'entitats integrades que també beneficien directament la localitat.

La jornada de presentació del projecte València Biovaloritza servirà per **donar a conèixer les actuacions que es realitzaran al municipi i els beneficis que aportaran**. A més, des de la Universitat Politècnica de València s’explicarà el potencial valor dels recursos forestals i com cuidar-los. Igualment, es compartirà un cas d’èxit d’una de les poblacions que ja està gestionant la seva massa forestal per a l’aprofitament energètic en biomassa.

Aquest fòrum està dirigit a responsables polítics, personal tècnic de medi ambient, associacions, empreses i ciutadania en general interessada en aquests temes.

![Cartell Biovaloriza 2024](/assets/continguts/recursos/20241206-biovaloriza.jpg "Cartell Biovaloriza")
