---
title: Identitat i poble: Un cine per a tots
author: Sibilino
date: 30/09/2024
tags: noticia, article
imageUrl:
---

L’àvia i el foraster és cine. Fet per la gent i per a la gent. Una pel·lícula que ens parla d’aquells que malgrat les dificultats, mantenen vives a la memòria les històries que ens definixen com a comunitat.

És cine per a qui ha de deixar enrere la seua terra, com Samir, l'emigrant pakistanés que fuig d’un país per oferir-li a la seua filla una vida millor. Però que alhora es troba enfrontat als prejudicis del poble que l’acull. És per a aquells que han vist el seu talent i la seua dignitat menyspreada en un món que preferix tancar els ulls davant l’emigració i les amargues històries de qui lluita per trobar el seu lloc en una terra estranya.

És cine per a les dones com Teresa, que treballen des de les ombres, construint el futur amb silenci i perseverança, sense que ningú les reconega. La relació de Samir amb Teresa no és només un vincle d’amistat, sinó un reflex d’una lluita compartida contra les barreres de gènere i cultura, en un context de memòria històrica marcada pel passat antifeixista del poble valencià, que no sempre és recordat amb claredat.

És cine per als joves com Enric, que s'enfronten any rere any davant del dilema universal entre el desig de llibertat personal i el pes de les arrels familiars. Representa aquell que ha hagut de marxar per buscar millors oportunitats, però que al tornar es troba amb la crua realitat del que significa pertànyer a una comunitat. És el reflex d'aquell sacrifici humà que implica escollir entre viure amb la gent que estimes o viure en el lloc on realment trobes la teua llibertat. A través d'Enric, la pel·lícula ens parla de la tensió constant entre l'individu i el col·lectiu, del preu de l'emigració i del pes de la memòria en un poble que encara lluita per preservar les seues històries. La seua figura és clau per entendre el sentit del film, que explora les ferides del passat, els vincles que ens definixen i la recerca d'una identitat pròpia enmig de la família i la terra que et va veure nàixer.

Com una abraçada íntima entre el cine i la vida, L’àvia i el foraster unix els fils de la família, el poble, la lluita per la justícia social i la resistència contra els poderosos que controlen les narratives. És una pel·lícula que ens parla de les vides que es barregen en el difícil equilibri entre l'arrelament i l'emigració. A través de la història d'Enric, Samir i Teresa, la pel·lícula ens convida a reconéixer les històries quotidianes, moltes vegades invisibles, que han estat esborrades per aquells que controlen les estructures de poder. Este cine no vol premis ni reconeixements; vol tornar-nos a la realitat que se'ns ha estat negant durant massa temps.

Un cine per a tots, fet des del cor per a un poble que no oblida. Este cine no és només per als protagonistes, sinó també per als que mai tindran el seu nom en cap crèdit ni el seu rostre en cap cartell. La cinta ens recorda allò més simple amb un missatge necessari en aquests dies de distanciaments i guerres als noticiaris. Sergi Miralles fa una crida als nostres sentiments i emocions més íntimes. Recordant-nos de forma magistral que no hi ha res més important a aquesta vida, que al final del día sentir que estás a casa teva.