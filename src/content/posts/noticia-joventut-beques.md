--- 
title: Llíria impulsa una xarxa de joves enllaços informatius amb beques de 150 euros  
author: Quique Monfort  
date: 27/01/2026  
tags: noticia  
---

El **Departament de Joventut de l’Ajuntament de Llíria* ha posat en marxa una nova iniciativa adreçada a l’alumnat dels centres educatius del municipi, amb edats compreses entre els 12 i els 20 anys, amb l’objectiu de crear una xarxa de joves que actuen com a enllaços informatius entre l’administració local i el seu entorn educatiu i social.

Les persones seleccionades tindran com a funció principal la difusió d’informació relacionada amb convocatòries, cursos, beques, ajudes, viatges, recursos europeus, formació i activitats juvenils, apropant així les polítiques de joventut a l’alumnat dels diferents centres.

Per a participar en el programa, cal estar matriculat en qualsevol centre educatiu de Llíria cursant des de 1r d’ESO fins a 2n de Batxillerat o Cicles Formatius, tindre entre 12 i 20 anys en el moment de presentar la sol·licitud i estar empadronat o empadronada al municipi. El termini d’inscripció romandrà obert del 26 de gener al 6 de febrer, ambdós inclosos.

El programa compta amb una dotació màxima de 15 beques, cadascuna valorada en 150 euros.

