---
title: Llíria impulsa la formació digital amb un nou taller d’aplicacions mòbils per a dones
author: Carlos Castillo
date: 26/01/2026
tags: noticia
---

## La iniciativa, promoguda per la Unitat d’Igualtat, busca millorar les competències tecnològiques i fomentar un ús saludable del telèfon intel·ligent

La Unitat d’Igualtat de Llíria ha posat en marxa el taller “Aplicacions al mòbil”, una acció formativa dirigida a dones interessades a aprendre o aprofundir en l’ús d’eines digitals que poden facilitar les tasques quotidianes.

El curs està plantejat com un espai pràctic, proper i accessible, orientat a reforçar les habilitats digitals i promoure hàbits saludables en l’ús de la tecnologia. Des del servei municipal es destaca la importància de l’alfabetització digital com a element fonamental per garantir la igualtat d’oportunitats i afavorir la participació activa en la societat actual.

El taller es desenvoluparà a l’aula d’informàtica de la Llar de les Persones Majors els dies 12 i 19 de febrer, en horari de 13.00 hores.

L’activitat és gratuïta, amb places limitades, i està dissenyada per oferir una atenció personalitzada, adaptant-se al ritme i a les necessitats de cada participant. El termini d’inscripció romandrà obert fins a l’1 de febrer, i es podrà formalitzar a través de WhatsApp o per telèfon al número 661 17 11 15.

![ Taller digital ](/assets/continguts/recursos/20260126-tallerdigital.jpg "Taller digital")
