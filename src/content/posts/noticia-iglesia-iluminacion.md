---  
title: Renovada la il·luminació de l’església de la Sang, un dels tresors patrimonials de Llíria  
author: Quique Monfort  
date: 22/04/2025  
tags: noticia  
---

L’Ajuntament de Llíria ha completat una intervenció integral a **l’església de la Sang**, centrada en la substitució total del sistema d’il·luminació interior, que portava més de trenta anys sense renovar-se. L’actuació, impulsada per la Regidoria de Patrimoni Històric, s’ha dut a terme dins del marc de col·laboració que el consistori manté amb l’Arxidiòcesi, propietària del temple.

La responsable de l’àrea, **Reme Tordera**, ha explicat que l’acord permet a l’Ajuntament encarregar-se del manteniment i la neteja de l’edifici, motiu pel qual s’ha considerat prioritari modernitzar la il·luminació. “Parlem d’un dels espais més representatius del municipi pel seu valor artístic i històric. La Sang no sols és Monument Nacional des de 1919, sinó també Bé d’Interés Cultural”, ha recordat.

Per la seua banda, l’alcalde **Joanma Miguel** ha assenyalat que “aquesta millora era un compromís d’aquest equip de govern, i així hem pogut posar a punt el temple de cara a les celebracions de Setmana Santa, on l’església té un paper històric com a seu de la Confraria de la Sang i punt d’eixida i arribada d’algunes processons”.

A més d’aquesta actuació recent, el consistori ja ha realitzat en els últims anys altres obres a l’entorn de l’església, com ara la restauració de la porta principal i la millora dels accessos. També està prevista una intervenció a la plaça adjacent, tot i que el projecte encara no ha rebut finançament malgrat haver-se presentat a diverses convocatòries.

En col·laboració amb la Generalitat, l’Ajuntament també ha dut a terme la reurbanització de diversos carrers pròxims que connecten amb altres punts d’interés del nucli antic, com el Museu Arqueològic o Ca la Vila. Actualment, s’està redactant una proposta per habilitar un nou accés des del carrer del Remei a través del solar de Bañuls.

L’església de la Sang és una peça clau del patrimoni edetà. Construïda entre els segles XIII i XIV sobre les restes de l’antiga mesquita major, representa un dels millors exemples d’església de Conquesta, amb una estructura que reflecteix la transició del romànic al gòtic. En el seu interior destaca un impressionant artesanat mudèjar recolzat sobre arcs diafragmàtics, decorat amb escenes medievals, animals fantàstics i motius heràldics. També conserva frescos que representen figures com Sant Esteve, Santa Bàrbara o Sant Pere Màrtir.  
