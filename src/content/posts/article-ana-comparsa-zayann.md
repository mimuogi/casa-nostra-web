---
title: Zayyan: 40 anys fent història
author: Ana Damiá Escrig
date: 09/08/2025
tags: article
---

Quaranta anys poden paréixer molts, però per a qui estima de veritat, són només un instant. Un instant que es multiplica en mil records, mil rialles i mil anècdotes que hui tornen a brillar amb més força que mai. Hui la comparsa **Zayyan** fa 40 anys, i **Llíria** sencera ho celebra.

Perquè parlar de la comparsa **Zayyan** és parlar d’un somni que va nàixer entre amics, en un moment on tot estava per fer. Era un temps on calia valentia per posar-se davant, per començar de zero, per convéncer a famílies, amics i veïns que una comparsa era molt més que un grup de gent que desfila.

Des d’aquell primer dia, **Zayyan** s’ha mantingut fidel a un mateix esperit: treballar de valent per a donar esplendor als Moros i Cristians i engrandir les festes del Remei. Anys de reunions interminables, de vesprades muntant carrosses, de nits assajant, d’hores robades al descans i al temps lliure. Tot per un únic objectiu: fer festa, però fer-la ben feta, digna de la nostra gent i de la nostra Mare de Deu del Remei.

Si hui podem dir amb orgull que **Zayyan** compleix 40 anys és gràcies a tots i cadascun dels qui, d’una manera o altra, han posat el seu granet d’arena. Gràcies als fundadors, que ho van començar tot. Gràcies a les famílies que durant dècades han obert les portes de casa per guardar trages, preparar dinars i sopars, recollir diners o simplement donar una mà quan més calia.

Gràcies als amics que venen de fora per a ajudar, als músics que ens acompanyen amb cada pas, als veïns que ixen al carrer per aplaudir-nos. Gràcies als més joves, que prenen el relleu amb ganes i alegria, i als majors, que ens recorden d’on venim i per què fem festa.

Un record molt especial per a tots els qui, any rere any, han portat la responsabilitat de ser capitania. Ells i elles saben millor que ningú tot el que hi ha darrere d’eixe càrrec. Sense les nostres capitanies, la nostra història no estaria completa.

I en un aniversari així, és de justícia destacar una figura que ha sigut, és i serà sempre l’ànima de la comparsa **Zayyan**: el nostre president **Antonio**. Són ja 40 anys deixant-se la pell, assumint problemes grans i menuts, escoltant a tots, buscant solucions, posant el cor en cada detall i demostrant que, amb treball i passió, tot és possible. Gràcies, **Antonio**, per ensenyar-nos que **Zayyan** és molt més que una comparsa: **és una gran família**.

Però si hi ha una raó que uneix tot este esforç, tota esta entrega i tantes hores regalades, és la nostra **Mare de Déu del Remei**. A Ella oferim cada pas, cada desfilada, cada nota de música que ressona pels carrers. Ella és la nostra guia, la nostra força i el fil que cus generacions senceres baix el mateix mantell de fe i tradició.

Per celebrar com cal este **40 aniversari**, tindrem una nit que quedarà gravada en la memòria de tots: el pròxim 30 d’agost, **Zayyan** viurà el seu gran sopar de gala. Una nit per a retrobar-nos, per recordar tot el camí recorregut i per brindar pel futur. Obrirà la vetlada la bandeta de la Unió Musical de Llíria, entitat amb la qual compartim una relació de respecte, estima i complicitat que ha acompanyat la nostra festa durant dècades.

Després vindrà el sopar de gala, on compartirem taula, rialles i records. I, per a tancar amb alegria, el grup Reina Mora posarà la música i l’energia perquè la festa continue fins que el cos aguante.

Serà una nit per donar les gràcies a qui està, recordar a qui falta i mirar avant amb esperança. Perquè el millor regal que podem fer-li a **Zayyan** és seguir units, cuidar-la i estimar-la com ho hanfet tantes mans durant quatre dècades.

Hui, més que mai, podem dir amb orgull: som **Zayyan**. I mentres hi haja algú disposat a sumar hores, a ajudar sense esperar res a canvi i a mantindre viva la flama de la festa, **Zayyan** continuarà escrivint la seua història a **Llíria**.

Per molts anys més, **Zayyan**! Per la nostra **Mare de Déu del Remei**, per la nostra gent i per tot el que està per vindre. Ens veiem el 30 d’agost per brindar per tot el que som i tot el que serem.





