---  
title: Llíria habilita pous filtrants a El Secanet per evitar acumulacions d’aigua  
author: Quique Monfort  
date: 15/05/2025  
tags: noticia  
---

**L'Ajuntament de Llíria** ha completat recentment les obres per a la instal·lació de pous filtrants en quatre carrers de la urbanització **El Secanet**, dins del pla de millora de vials i accessos a diferents zones residencials del municipi. La intervenció ha comptat amb una inversió propera als 50.000 euros.

Segons ha detallat la regidora d'Urbanitzacions, **Mª Cruz García**, “la UE-36 presentava des de feia uns anys diversos embassaments d’aigua en quatre dels seus vials, que s’havien convertit en crònics cada episodi de pluges, el que no permetia l’accés a habitatges i el pas de vianants durant alguns dies, ja que, per la naturalesa del sòl, aquests grans tolls es mantenien durant setmanes”.

A l'espera que es puga executar la urbanització completa de la zona, amb xarxa de clavegueram i evacuació d’aigües pluvials, el consistori ha optat per una solució provisional. Es tracta de la construcció de quatre pous filtrants en els punts més baixos de cada carrer afectat, per tal de facilitar el drenatge de l'aigua acumulada i la seua infiltració al subsòl.

La mateixa regidora ha indicat que “s’ha decidit actuar en aquests quatre vials per la seua situació, ja que són els que acumulen més aigua en els episodis de pluja, com són els carrers Oriente, Mediterráneo, Saidía i Llissa”.

L'alcalde de Llíria, **Joanma Miguel**, ha valorat positivament la intervenció i ha assenyalat que “amb aquesta actuació donem solució a una problemàtica que ens havia traslladat el veïnat de la zona i que estava latent, sobretot en forts episodis de pluja, una iniciativa necessària que ha portat a terme la Regidoria del Cicle de l’Aigua i Urbanitzacions amb la participació veïnal”.

