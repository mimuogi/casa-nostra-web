---
title: El concurs de pintura ràpida de Llíria ja té guanyador
author: Carlos Castillo
date: 07/10/2024
tags: noticia, cultura
---

## El pintor Rubén Paricio s'alça vencedor d'aquesta edició

L'artista **Rubén Paricio**, natural de la Vall d'Uixó, ha aconseguit el primer premi de la setena edició del Concurs de pintura ràpida a l'aire lliure "Pintor José Manaut" 2024. L'esdeveniment va ser organitzat aquest passat cap de setmana per la Regidoria de Cultura de l'Ajuntament de Llíria i va comptar amb la participació de 12 artistes de totes les procedències. El premi va ser lliurat per l'alcalde, **Joanma Miguel**, en un certamen que se celebra anualment en honor al reconegut pintor nascut a Llíria, José Manaut (1898-1971).

Els participants del concurs havien de realitzar entre les 8:00 h i les 13:30 h una obra pictòrica sobre un tema relacionat amb els paisatges, les persones, els carrers, la cultura i les tradicions de la ciutat de Llíria, havent de fer-ho "*in situ*", sense poder utilitzar cap fotografia o similars, la utilització de les quals suposaria la desqualificació. **Rubén** es va alçar amb el premi amb una composició de Ca Susi vista des de la plaça Partidors, però amb un to particular més obscur i inclús industrial, contrastant amb l'assolellat dia en que es va realitzar el concurs.

A més d'aquest primer premi, dotat amb 700 euros, el jurat va atorgar el segon premi, de 500 euros, a **José Antonio Campos**, de Vilamarxant, i el tercer premi, de 300 euros, a **Miguel Cárdenas**, de Requena. Així mateix, es van concedir dues mencions d'honor per la qualitat de les seues obres als pintors **Francisco López** i **Mrudul Mankame**.


![Rubén Paricio junt a la seua obra](/assets/continguts/recursos/07102024rubenpariciocasusi.jpg "Ruben posa junt a la seua composició")
