---
title: El CEB Llíria cau als últims segons a Godella i perd la tercera posició a la classificació
author: Sibilino
date: 06/04/2025
tags: esport
---

Dura derrota del **NADUNET REFITEL BÀSQUET LLÍRIA** en una autèntica batalla a **Godella**. L’equip de **Víctor Rubio** va veure com se li escapava el triomf en els últims segons, després d’un partit marcat per la intensitat, l’encert exterior a la primera meitat i un final d’infart. El **75-73** final suposa un colp dur no només pel desenllaç dramàtic, sinó també perquè implica perdre la tercera posició a la classificació general, precisament en favor del **CB L’Horta Godella**.

El duel començava amb un **Llíria** llançat, colpejant des del triple. **Edu Martínez** (**5/5** en triples a la primera part) i **Marco Alejo** van encendre la metxa amb tres triples consecutius que posaven el **5-9**. Amb una defensa sòlida i control del rebot, l’equip edetà castigava també en transició, forçant el primer temps mort local amb **8-15** al marcador.

El **Godella** va reaccionar i va retallar distàncies **14-18**, però el Llíria va tancar bé el quart per acabar-lo amb avantatge: **20-26**.

A l’inici del segon període, els locals van eixir forts i en menys de dos minuts van capgirar el marcador **27-26**, obligant **Víctor Rubio** a aturar el joc. Des d’aquest moment, el partit es va mantindre igualat, amb intercanvi de colps i accions de molta qualitat. El **Llíria**, liderat per un **Marco Alejo** impecable tant en tirs de camp com des de la línia de tir lliure, tornava a colpejar amb un **32-34** després d’una gran acció ofensiva de **Marc Garcia** culminada pel propi **Alejo**. Empatant l'espenta inicial del Godella i amb un parcial total de **19-19** ens n'aniríem al descans amb un marcador **39-45** per als edetans.

El tercer quart començava amb bones sensacions per al **Llíria**, que mantenia el cap fred i la iniciativa en el marcador, però sense aconseguir obrir una escletxa definitiva. El **Godella** resistia i esperava la seua oportunitat. I esta va arribar al tram final del tercer quart, on un parcial de **7-0** en només tres minuts va igualar el partit **56-56**.

Amb tot per decidir, el quart període es va convertir en un intercanvi constant de cistelles i avantatges mínims fins que el **Godella** va obrir un forat preocupant **72-64**. L’esperit del **Llíria** no es va rendir. Espentat per una afició desplaçada que no va deixar d’animar, l’equip va reaccionar amb coratge, defensant amb solidesa i remuntant amb un parcial espectacular de **0-9** que posava el **72-73** a falta d’un minut.

El somni es va trencar de nou a l’última jugada. Amb només **1,3 segons** al rellotge, el **Godella** anotava un triple que trencava el cor dels edetans. **Diego Rivas**, com ja va intentar-ho el seu germà **Alejandro** al partit d’anada al Pla de l’Arc (**79-81**), va intentar un triple final desesperat que no va entrar. Un desenllaç cruel per a un equip que ho va donar tot, malgrat l’absència per lesió de **Josep Pérez**, que va tornar a notar-se.

El **Llíria** torna a casa amb la sensació d’haver lluitat fins al final, però també amb el mal gust d’una derrota que pot ser decisiva. Amb la mirada posada ja en la pròxima jornada, el repte és clar: tornar a aixecar-se. Perquè este equip, com ha demostrat, no sap rendir-se.