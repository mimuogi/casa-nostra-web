---
title: Llíria instal·larà una caldera de biomassa en la piscina coberta municipal
author: Carlos Castillo
date: 14/04/2025 
tags: noticia
---

## Per a dur a terme esta actuació ha rebut una subvenció de 105.000 euros de l'IVACE finançada amb fons NextGenerationEU

L'Ajuntament de Llíria ha rebut una subvenció de l’Institut Valencià de la Competitivitat Empresarial (IVACE) per a la implantació d'una instal·lació d'energia renovable tèrmica, en el marc del Pla de Recuperació, Transformació i Resiliència, a través del Ministeri per a la Transició Ecològica i el Repte Demogràfic i l’IDAE, finançada amb fons NextGenerationEU de la Unió Europea.

L'ajuda concedida ascendeix a **105.000 euros** i es destinarà a la substitució d'una caldera de gas per una de biomassa en les instal·lacions de la piscina coberta municipal, que aprofite els residus forestals i de poda. S'instal·larà una caldera de 300 kW, que permet la combustió de diferents tipus de biomassa, amb sistemes automàtics de neteja per al mecanisme, incloent-hi un sistema de recollida de cendra automàtic tant per a la zona de combustió com per a la de bescanviadors. A més, al costat de la sala on s'instal·le el dispositiu, es construirà una sitja d'emmagatzematge de biomassa per a permetre la seua autonomia.

La regidora de Medi Ambient i Fons Europeus, **Consuelo Morató**, ha assenyalat que la instal·lació d'esta caldera de biomassa, “a més de suposar un considerable estalvi econòmic en el combustible per passar de consumir gas a utilitzar biomassa obtinguda de residus forestals i poda procedent del municipi, suposa un avanç quant a la gestió forestal sostenible d'espais de titularitat pública, que té com a objectiu l'Ajuntament de Llíria com a mitjà de prevenció d'incendis”.

D'esta manera, “continuem avançant per a augmentar l'ús d'energies netes i renovables en les instal·lacions municipals, com a mesura de mitigació dels efectes del canvi climàtic”, ha afegit.

![ Cartell piscina ](/assets/continguts/recursos/20250414-subvencióncalderabiomasapiscinacubierta.jpg "Cartell piscina")