---
title: Un projecte europeu per a l’obtenció d’energia rural
author: Carlos Castillo
date: 15/12/2024
tags: noticia
---

## Participa en la iniciativa "València BioValoriza", que pretén estimular les economies locals i promoure l’ús d’energia menys contaminant

L’Oficina de Turisme de Llíria va acollir la presentació del projecte **València BioValoriza** a altres entitats i a la ciutadania en general. Es tracta d’una iniciativa pionera a la Comunitat Valenciana, que busca protegir els boscos dels incendis mitjançant el tractament de la biomassa forestal per a l’obtenció d’energia.

L’àrea de Medi Ambient de la Diputació de València lidera aquest projecte, que aposta per la gestió de biomassa com a fórmula per a estimular les economies locals, al mateix temps que es promou l’ús d’energia menys contaminant.

És una experiència pilot, en què participa l’Ajuntament de Llíria juntament amb la **Universitat Politècnica de València (UPV)**, **l’Ajuntament de Serra** i les mancomunitats del **Camp de Túria i de l’Interior Terra del Vi**. L'alcalde de Llíria **Joanma Miguel**, que va participar en l’acte, va destacar “la rellevància que el nostre municipi forme part d’aquest projecte pel que suposarà, i la importància de cuidar i mantindre de manera adequada els boscos, que són una part significativa del terme municipal, per a previndre desastres naturals com el foc, i generar noves fonts d’energia que repercutisquen en la conservació del medi ambient”.

Durant la jornada, es van explicar les accions que es desenvoluparan a la localitat edetana, com ara la creació d’una brigada forestal municipal, amb la contractació d’un capatàs i de peons forestals. També s’instal·larà una caldera de biomassa a la piscina coberta, per a estalviar costos i reduir el consum d’energia elèctrica. Igualment, es durà a terme una acció formativa perquè persones desocupades de Llíria puguen obtindre el certificat de professionalitat de nivell 1 d’activitats auxiliars de conservació i millora de boscos, per a treballar com a peons forestals. 

A més, la Diputació de València instal·larà a la capital del Camp de Túria una planta de producció i emmagatzematge d’estelles per a alimentar la caldera de biomassa amb els materials que s’obtinguen dels treballs silvícoles centrats en la gestió forestal, que es realitzaran en una zona determinada del municipi.

València BioValoriza compta amb el suport de la Fundació Biodiversitat del Ministeri per a la Transició Ecològica i el Repte Demogràfic (MITECO), en el marc del Pla de Recuperació, Transformació i Resiliència (PRTR), finançat per la Unió Europea a través dels fons NextGenerationEU. El projecte pretén **reduir el risc d’incendis forestals i augmentar la resiliència integral del territori**, mitjançant la gestió forestal sostenible a la província de València i **aprofitant la capacitat dels seus boscos per a generar activitat econòmica en zones rurals**.

Per a això, s’avaluaran i quantificaran els recursos forestals de la Mancomunitat Interior Terra del Vi i del Camp de Túria, i es desenvoluparan els seus plans d’aprofitament de biomassa. D’altra banda, es pretén millorar tot el procés de producció de la fusta, fent-lo més eficient i provant nous usos per a ella. A més, s’implementaran millores en la gestió dels boscos, tant públics com privats. També es capacitarà les persones que treballen en el sector forestal per a la prevenció d’incendis mitjançant l’ús de biomassa. Finalment, es realitzaran activitats perquè tots comprenguen la importància d’usar productes que provenen d’una gestió sostenible dels boscos.

![Joanma Miguel presentant el projecte](/assets/continguts/recursos/20241215-presentacio-vaencia-biovaloriza.jpg "Joanma Miguel presentant el projecte")