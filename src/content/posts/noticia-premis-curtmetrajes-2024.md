---
title: L'Ajuntament de Llíria lliura els premis del Concurs de Curtmetratges “2 minuts d’igualtat” 2024
author: Carlos Castillo
date: 22/11/2024
tags: noticia
---


## Forma part dels actes al voltant del Dia Internacional de l’Eliminació de la Violència contra les Dones

L’Ajuntament de Llíria va lliurar ahir els guardons del **VIII Concurs de Curtmetratges “2 minuts d’igualtat”**, que organitza anualment la Regidoria d’Igualtat amb motiu del 25N.

El primer premi, en la categoria de 14 a 16 anys, va ser per a l’obra “Darrere de l’espill” de **Teresa Enguídanos**, mentre que el segon el va rebre **Alexandre Cabrero** amb “Mano dura”.

En la secció de 17 a 18 anys, la guanyadora va ser **Julia Jiménez** pel seu curt “No lo vi venir”.

Així mateix, el jurat va concedir el primer premi en la categoria a partir de 19 anys a **Guillermo García** pel seu treball “Date cuenta”, i el segon a **l’IES Los Batanes de Ciudad Real** amb l’audiovisual “La vida”, que també va rebre el guardó del públic per un altre dels curts presentats, “Solo”.

L’alcalde **Joanma Miguel** i la regidora d’Igualtat, **Reme Tordera**, van assistir al lliurament de premis d’aquest concurs, que té com a objectiu sensibilitzar la societat davant la violència contra les dones, des de la creativitat. En aquesta edició, la temàtica dels audiovisuals havia d’incidir en la conciliació i la coresponsabilitat.

**Marxa 25N**
L’acte formava part de la campanya del 25N a Llíria, que enguany porta per lema “La força d'una, la veu de totes”. El pròxim dilluns se celebrarà la marxa “Llíria Lliure de Violència contra la Dona”. El recorregut començarà a les 10.00 hores al Centre Multiusos i finalitzarà a Ca la Vila amb la lectura del manifest institucional del Dia Internacional de l’Eliminació de la Violència contra les Dones.

![Guanyadors del premi](/assets/continguts/recursos/20241122-premis-igualtat.jpg "Guanyadors del premi amb la regidora i el alcalde")