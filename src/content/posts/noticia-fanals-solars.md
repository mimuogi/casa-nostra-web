---
title: Diverses urbanitzacions estrenen nous fanals solars
author: Carlos Castillo
date: 04/02/2025
tags: noticia
---

## La regidoria d’Urbanitzacions provarà aquest sistema d’il·luminació pública en marquesines d’autobús i punts de recollida selectiva.

L'Ajuntament està duent a terme la **instal·lació de fanals solars** en diverses urbanitzacions del terme municipal, sobretot a parades de bus amb marquesina i en nuclis poblacionals amb punts de recollida selectiva.

La regidora d’Urbanitzacions, **Mª Cruz García**, ha explicat que “es tracta d’una prova pilot que s’aplicarà en un total de 15 punts. La majoria es col·locaran a les actuals parades d’autobús escolar per millorar la seguretat, especialment en horari nocturn. Tot i això, també s’instal·laran alguns fanals solars a prop dels contenidors de reciclatge perquè, en horari hivernal, el veïnat tingui més visibilitat”.

**García** ha assenyalat que aquesta actuació “també s’emmarca dins de l’Agenda 2030, amb accions per combatre el canvi climàtic, fent ús de nova tecnologia i sistemes d’enllumenat públic per reduir el cost de la llum i les emissions de CO₂. A més, serà ampliable a altres punts del municipi”.

Per la seva banda, l’alcalde de la localitat, **Joanma Miguel**, ha manifestat que “si l’experiència és positiva, es valorarà la possibilitat de dur a terme futurs projectes d’enllumenat públic en urbanitzacions mitjançant aquesta nova tecnologia, més fàcil d’implantar, amb un estalvi inicial en el consum, i la durabilitat de la qual determinarà si és rendible a llarg termini segons els costos de manteniment”.

Aquest projecte pioner a Llíria instal·larà 15 punts de llum equipats amb panells solars fotovoltaics d’alta eficiència per garantir l’eficiència energètica. La il·luminació serà LED de 25 W per proporcionar una llum adequada, de baix consum i llarga vida útil.

Paral·lelament, amb la nova contractació d’una empresa de serveis energètics, es procedirà al canvi de llum LED a totes les urbanitzacions de Llíria que ja compten amb enllumenat públic, per millorar els equips existents i ampliar punts de llum segons el projecte luminotècnic realitzat per l’ajuntament i els serveis tècnics.

![Nous fanals solars](/assets/continguts/recursos/20250203-fanalsolar.jpg "Nous fanals solars")

![Funcionament dels nous fanals per la nit](/assets/continguts/recursos/20250203-fanalsolarnit.jpg "Funcionament dels nous fanals per la nit")