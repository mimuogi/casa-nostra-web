---
title: Trenta-set raons per seguir creient
author: Sibilino
date: 05/04/2025
tags: esport
---

Nova exhibició al **Pla de l'Arc** del **Sènior Femení del Club Balonmano Llíria** en la jornada 8 de la fase d’ascens, on les de **Caberno** van superar amb contundència el **Club Balonmano Algirós 'B'** per **37** a **22** en un partit marcat pel control progressiu del ritme de joc i una segona part de manual.

L’inici del partit va ser favorable a les locals, que van eixir amb intensitat i solvència ofensiva, aconseguint un primer avantatge de **7-3**. No obstant això, el conjunt visitant va aprofitar una sèrie d’errades ofensives del **Llíria**, que va estavellar fins a tres llançaments al pal, per empatar el partit amb un parcial de **0-4** que deixava el marcador en **7-7**.

**Caberno** va demanar un temps mort que resultaria clau. El **Llíria** va recuperar la concentració i la fluïdesa en atac, tornant a ser el clar dominador del partit amb un **10-7** que donava aire a les locals. El tram final del primer temps va mantindre l’equilibri, arribant al descans amb un còmode **15-11** a favor.

La segona part va ser un recital absolut del conjunt edetà. El **Llíria** va eixir amb la lliçó apresa i va anul·lar completament l’ofensiva de **l’Algirós** durant els primers **16 minuts**, on les visitants només van aconseguir marcar un gol. Durant aquest tram, el **Llíria** va imposar el seu ritme, amb una defensa contundent, bones transicions i un atac coral i efectiu. Només després de la sanció de **2 minuts** a **Marta Moliner**, **l’Algirós** va poder respirar i afegir alguna diana al seu marcador, tot i que el partit ja estava més que decantat.

El **37-22** final reflectix el domini exèrcit a la pista, sumant així una nova victòria en esta fase d’ascens. Les nostres guerreres continuen demostrant compromís i una ambició desbordant. Tot i que, després de la derrota davant el **Club Esportiu Handbol Comtat**, l'equip ja no depén d’ell mateix per assolir l’objectiu. Per ascendre, el **HISPANITAS BM. PETRER** hauria de perdre els seus dos pròxims partits mentre que les nostres no podrien tornar a fallar.

El cap de setmana del **2 de maig**, el **Sènior Femení** afrontarà l'últim partit de lliga davant el **MESÓN MANOLO C.BM PUZOL**, i ho farà a casa, al **Pla de l’Arc**. Una ocasió immillorable per acomiadar la temporada com cal, envoltades de la seua afició, i per agrair tot l’esforç, compromís i passió que han demostrat aquestes guerreres al llarg d’una fase d’ascens carregada d’emocions. I qui sap si amb l’ascens encara viu.