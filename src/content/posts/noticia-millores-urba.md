---
title: Recepcionades les obres d'accessos a urbanitzacions de Llíria
author: Carlos Castillo
date: 09/05/2025
tags: noticia
---

## Les millores donaran servici a unes 10 zones residencials, i han consistit en la repavimentació i asfaltat de vials, actualització de la senyalística i adaptació dels elements de seguretat viària

L'Ajuntament ha dut a terme diverses actuacions de millora a les urbanitzacions del municipi. Segons ha explicat el regidor de Mobilitat Sostenible, **Paco García**, les zones d'intervenció “s'han centrat en l'entorn de **Sant Vicent, Montecollado (zona nord-oest) i Cabeço de l’Àguila**. En les mateixes s'han **repavimentat diversos vials**, s'han instal·lat **nous senyals de trànsit i guals**, **reorganitzats accessos**, i s'ha procedit a la **pintura viària** de la senyalització horitzontal.

Estos treballs s'han fet en coordinació de les regidories de Política Territorial i Urbanitzacions dins del pla de millores i dotació de servicis que l'Ajuntament està executant en diferents zones de població del terme municipal.

En esta ocasió, s'han **pavimentat per primera vegada** els accessos als nuclis de **Cabeço de l’Àguila, Corral de la Marquesa i Formidables**, així com s'ha procedit a una **repavimentació dels accessos** al Camí Vell de Chelva que condueix a les urbanitzacions de **Montecollado, Sant Miquel, Montaragó, Montcati-Bonaire i Carabassí** en la zona nord-oest.

D'altra banda, s'ha actuat per a **repavimentar i eixamplar** el vial del **carrer Marina** a la **urbanització de Jardí de Lauro**, que connecta des del Camí de Safareig a este nucli poblacional, en el qual està previst que prompte es duguen a terme les obres d'urbanització que culminaran els treballs d'enllumenat públic i pavimentació de tots els vials, per a deixar complet el procés de dotació de servicis urbanístics.

Per a finalitzar els treballs, s'ha **millorat** el **ferm d'accés** al **Centre Cívic El Prat**, el qual serveix d'entrada a les instal·lacions municipals on s'alberguen els magatzems de les brigades municipals i l'Escola Taller, una entrada que **feia dècades que no rebia cap millora**.

L'alcalde **Joanma Miguel**, que ha assistit a l'acte de recepció de les obres amb altres edils de l'equip Govern i el personal tècnic municipal, ha assenyalat “la importància d'avançar en este tipus d'actuacions, que milloren la qualitat de vida dels veïns i veïnes que viuen a les urbanitzacions, i les quals estan previstes continuen realitzant-se amb nous projectes que s'estan redactant des de l'àrea de Política Territorial, Urbanitzacions i Mobilitat”.


![ Imatgess de les millores ](/assets/continguts/recursos/20250509-millores-accés-urbanitzacions.jpg "Imatges de les millores")