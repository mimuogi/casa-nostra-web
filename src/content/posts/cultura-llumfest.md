---
title: El LLUM Fest 2025 oferirà concerts de música fusió i melodies de tot el món
author: Carlos Castillo
date: 06/07/2025
tags: cultura
---

## El “Quartet València” de corda i la “Bluesberry Band” hongaresa seran les protagonistes de les dos gales musicals que Visit Llíria ha programat per a esta nova edició

La palestra de les Termes Romanes de Mura tornarà a inundar de música els racons del barri de **Mura** amb el **LLUM Fest 2025** que organitza **Visit Llíria**. El Festival “Llíria Universal Music” se celebrarà el cap de setmana del **25 i 26 de juliol**, amb novetats musicals que faran vibrar al públic assistent.

“El LLUM Fest es reinventa i enguany ha fet una aposta innovadora amb dues noves fórmules musicals i internacionals”, ha destacat l'edil de Turisme i Ciutat Creativa, **Paco García**.

La nit del divendres **25 de juliol** es podrà gaudir del **“Quartet València”** de corda, amb una proposta musical diferent, que fusiona la sofisticació de la música clàssica amb l'energia del pop/rock. Serà una experiència que captivarà al públic assistent amb moments memorables que ens retornaran a l'època dels anys 80 i 90.

L'espectacle **“Pop-Rock Nacional”** inclou temes d'artistes com a **Mecano**, **Alaska**, **Alejandro Sanz**, **Seguridad Social**, **Radio Futura**, o **Los Secretos**, entre altres. En este projecte, no sols recopilen els seus majors èxits, sinó que també exploren versions inèdites i col·laboracions especials que sorprendran els més fanàtics.

El dissabte **26 de juliol**, el **“Llíria Universal Music”** gaudirà l'actuació de **“Bluesberry Band”**, un grup musical vingut des de terres hongareses, concretament des de **Vesprem**, Ciutat Creativa de la Música també per la UNESCO, que interpretarà temes que van des del swing tradicional a versions de clàssics del jazz, passant pel blues o el soul.

Es tracta d'una proposta musical molt elaborada i plena de ritme, que envoltarà l'escenari amb la seua energia i musicalitat, a través d'una banda, composta per vocalista i saxo tenor, al costat d'una secció rítmica composta per piano, contrabaix i bateria.

Els dos espectacles del **LLUM Fest 2025** se celebraran a les **22.30 hores** en un marc històric incomparable, el recinte de la palestra de les **Termes Romanes de Mura**. Per a assistir **cal adquirir prèviament les entrades a través de l'App o web municipal**.

![ Cartell del Llumfest 2025 ](/assets/continguts/recursos/20250706-LLUMFEST.jpg "Cartell del Llumfest 2025")