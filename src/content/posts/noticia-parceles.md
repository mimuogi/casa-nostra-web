---
title: Llíria obri 738 expedients sancionadors per incompliment de neteja de parcel·les i solars
author: Carlos Castillo
date: 05/09/2025
tags: noticia
---

## Els propietaris d'aquest sòl rústic i urbà han incomplit l'Ordenança Municipal de Neteja de Parcel·les i Solars davant possibles perills d'incendis i salubritat pública.


El Consistori **recorda que la neteja i el manteniment de les parcel·les correspon a les persones propietàries, i que no dur-ho a terme comporta sancions econòmiques**. Esta mesura, a més d’altres aspectes, busca evitar situacions de risc com la propagació d'incendis en època estival, així com l'aparició d'abocadors incontrolats que afecten el medi ambient i a la salubritat pública. Dos problemes que han marcat els últims mesos no sols al nord de la península **sinó també al nostre municipi. No s'ha d'oblidar l'incendi que es va produir este estiu a les parcel·les de darrere del nou institut IES Camp de Túria**. Tots hem de posar de la nostra part per evitar al màxim estes situacions.

La regidora d'Urbanitzacions, **M. Cruz García**, ha assenyalat que “moltes d'estes sancions corresponen a parcel·les pertanyents a urbanitzacions i nuclis disseminats, on la neteja constant és fonamental per a la convivència i la prevenció d'incendis”.

Per part seua, l'alcalde de Llíria, **Paco Gorrea**, ha subratllat que “en les parcel·les, l’eliminació de vegetació i mala herba no és únicament una qüestió estètica, sinó de seguretat, salut pública i respecte cap a l'entorn que compartim. No podem permetre que la deixadesa d'uns pocs pose en risc la tranquil·litat de tota la ciutadania. Des de l'ajuntament continuarem aplicant l'ordenança, però també apel·lem a la responsabilitat individual, perquè només amb la col·laboració de tots aconseguirem una Llíria més segura, neta i habitable”.

![ Una de les parceles sancionades per falta de neteja ](/assets/continguts/recursos/20250905-Parcela.jpg "Una de les parceles sancionades per falta de neteja")

