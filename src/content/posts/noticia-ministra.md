---
title: La ministra Diana Morant visita Llíria per a conéixer les inversions del Govern d'Espanya a la ciutat
author: Carlos Castillo
date: 05/09/2025
tags: noticia
---

## Estes actuacions superen els 5 milions d'euros en projectes de modernització urbana, millora d'infraestructures, sostenibilitat i recuperació del patrimoni històric

La ministra de Ciència i Innovació, **Diana Morant**, va visitar el municipi de Llíria per a comprovar l'avanç de les inversions que el Govern d'Espanya està impulsant a la ciutat a través del Pla de Recuperació, Transformació i Resiliència, i dels plans de rehabilitació derivats de la DANA.

En total, estes actuacions suposen més de **5 milions d'euros d'inversió**, destinats a projectes de **modernització urbana, millora d'infraestructures, sostenibilitat i recuperació del patrimoni històric**.

Entre les iniciatives més destacades es troben les **intervencions** en el **conjunt arqueològic de les Termes Romanes de Mura** i en la **Muralla Àrab i el seu entorn**, actuacions clau per a la conservació i posada en valor del patrimoni cultural de Llíria, que reforcen l'atractiu turístic i la identitat històrica de la ciutat.

La ministra també va voler fer valdre el **patrimoni musical de Llíria**, visitant les seus de les dues grans societats musicals del municipi, **l’Ateneu Musical i d’Ensenyament Banda Primitiva i la Unió Musical**. Allí, va felicitar les dues agrupacions pels seus triomfs en esta edició i en la passada en el **Certamen Internacional de Bandes de Música “Ciutat de València”**.

Durant la jornada, **Diana Morant** va subratllar la importància que els fons europeus **Next Generation** es traduïsquen en projectes reals que beneficien directament a la ciutadania i protegisquen tant el futur com el llegat cultural de les ciutats.

L'alcalde de Llíria, **Paco Gorrea**, acompanyat per membres de l'executiu municipal, va agrair el compromís del **Govern d'Espanya** amb el municipi, ja que “estes inversions són una oportunitat històrica per a modernitzar **Llíria**, avançar en sostenibilitat i protegir el nostre patrimoni, oferint als nostres veïns i veïnes una ciutat amb més qualitat de vida i més oportunitats”.

![ La ministra Diana Morant amb la corporació municipal enfront de Ca La Vila ](/assets/continguts/recursos/20250905-recepciónministaayuntamiento.jpg "La ministra Diana Morant amb la corporació municipal enfront de Ca La Vila")

![ La ministra amb la Junta de la Unió Musical ](/assets/continguts/recursos/20250905-visitauniómusical.jpg "La ministra amb la Junta de la Unió Musical")

![ La ministra amb la Junta de la Banda Primitiva ](/assets/continguts/recursos/20250905-visitabandaprimitiva.jpg "La ministra amb la Junta de la Banda Primitiva")