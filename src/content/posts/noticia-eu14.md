---
title: Llíria compta amb projecte per a finalitzar les obres d'urbanització en la UE14
author: Carlos Castillo
date: 10/06/2025
tags: noticies
--

## Es disposa ja de projecte per a finalitzar les obres d'urbanització en la UE14 Es podran construir unes 400 vivendes i locals comercials en esta nova zona residencial de l'entrada de Llíria pel carrer València


L'Ajuntament ha impulsat de nou el desenvolupament de la UE14, zona residencial de l'entrada de Llíria pel **carrer València**, el procés d'urbanització del qual ha estat **paralitzat durant anys**.

Segons ha explicat el regidor de Política Territorial i Planificació Urbanística, **Paco García**, el Consistori edetà, “en la seua línia d'anar tancant actuacions urbanes iniciades fa dècades, va aprovar en 2023 la liquidació d'esta Unitat d'Actuació núm. 14 del Pla General d'Ordenació Urbana de Llíria. Les obres d'este sector es van començar en 2008 i van patir dos concursos de creditors i la retirada de la condició d'agent urbanitzador a les empreses que les estaven executant”.

Una vegada liquidades les obres i coneixent els treballs pendents d'executar, s'ha redactat un nou projecte adaptat a la normativa actual i que arreplega la finalització d'esta zona residencial, que té projectats uns **60 mil m²** de sostre residencial i **10 mil m²** de zona terciària, que donaran cabuda a unes **400 vivendes** en blocs de pisos en diverses illes. Esta actuació urbanística contribuirà a donar solució residencial a noves famílies, sobretot amb el gran creixement que s'està donant en el Polígon Industrial de Carrasses amb l'arribada de noves empreses.

L'edil de Política Territorial ha apuntat que l'objectiu del nou projecte “ha sigut poder finalitzar les obres d'urbanització, comprenent actuacions com l'esplanació de terreny, formació de vials, reposició de servicis, xarxes d'evacuació d'aigües pluvials i residuals, xarxes de distribució d'aigua potable i de reg, xarxes de distribució de gas i d'energia elèctrica en mitja i baixa tensió, xarxa d'enllumenat públic i xarxes de telefonia, així com els equipaments d'enjardinament, senyalització i mobiliari urbà”.

El consistori, igual que va fer amb la liquidació de 2023, ha exposat al públic este nou projecte per a coneixement dels propietaris, amb els quals farà també una reunió per a explicar els detalls del que queda pendent de tramitació i posterior execució.

Per part seua, l'alcalde de Llíria, **Joanma Miguel**, ha assenyalat que esta nova zona residencial “era un objectiu de la legislatura i serà un revulsiu per a la dotació de habitatge a la localitat i una zona d'expansió com ho va ser en el seu moment el barri de Mura o Censals”.

**Miguel** ha comentat que “ha sigut un procés llarg i complex, ja que s'han hagut d'adaptar tots els nous servicis a les exigències normatives actuals de les empreses subministradores, al mateix temps que s'ha mantingut i aprofitat el ja executat, per la qual cosa cal agrair la paciència que han tingut els propietaris durant tots estos anys”.

El projecte es pot consultar en este enllaç de la web municipal: [https://www.lliria.es/es/aviso/proyecto-finalizacion-obras-urbanizacion-ue-14](https://www.lliria.es/es/aviso/proyecto-finalizacion-obras-urbanizacion-ue-14)

![ Mapa de l'actuació projectada ](/assets/continguts/recursos/20250610-UE14_Ambit_Actuació_Projecte.jpg "Mapa de l'actuació projectada")