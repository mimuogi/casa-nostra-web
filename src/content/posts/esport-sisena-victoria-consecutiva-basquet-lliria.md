---
title: Els mussols en ratxa: sisena victòria consecutiva
author: Sergi Rodilla Alamà
date: 01/12/2024
tags: esport
---

## El Nadunet Refitel Bàsquet Llíria guanya amb contundència al C.B. Santfeliuenc i s'imposa com a líder momentani de la classificació

El **Nadunet Refitel Bàsquet Llíria** ha guanyat i abusat del **C.B. Santfeliuenc**, firmant una victòria rotunda i autoritària. Els edetans han demostrat la seva superioritat en tot moment, controlant el ritme del partit des del primer minut i ampliant la diferència al marcador fins a obtindre una victòria clara i contundent.

El conjunt groc i negre va sortir a la pista amb una gran intensitat defensiva, marcant des del primer moment el to del partit. La solidesa defensiva, especialment des de la pintura, va ser clau per al bon inici dels locals. El pivot edetà, **Kandulu**, es va fer notar amb la seua presència, mentre que **Kennedy**, convertint-ho ja en tradició, abusava de la cistella. Fent vibrar la graderia i donant ales a l’equip.

El partit va començar amb una sortida fulgurant del **CEB Llíria**, que va establir un parcial **d’11-0** en els primers minuts. Este començament autoritari va posar al **C.B. Santfeliuenc** a remolc des de les primeres accions, deixant clar que el conjunt local dominaria el partit. Amb una intensitat defensiva impecable i un atac ràpid, els de Llíria van marcar el ritme del joc.

Tot i la gran eixida del **Llíria**, el **Santfeliuenc** no va deixar de lluitar. Gràcies a un encert notable des de la línia de 6,75, els visitants es mantenien vius en el partit, intentant reduir distàncies en tot moment. Malgrat això, quan va arribar l'últim quart, el **CEB Llíria** va voler acabar sense compassió per la via ràpida, ampliant la diferència fins a un **76-62** final.

Malgrat els esforços dels visitants per acurtar distàncies i la càrrega de faltes sobre els jugadors interiors del **Llíria**, en cap moment va semblar que el conjunt local perdera el control del partit. La solidesa defensiva i el bon joc col·lectiu van ser claus, amb una destacada actuació dels suplents i, sobretot, del factor diferencial de la batuta de **Josep Pérez**.

Però si hi va haver un protagonista indiscutible, este va ser **Alejandro Rivas**. El jugador edetà va tindre una actuació estel·lar, mostrant la seua intel·ligència i la seua superlativa visió i tranquil·litat a l'hora de jugar. Apareixent en tots els racons de la pista, amb un rendiment impressionant tant en atac com en defensa. Sent per a nosaltres **l’MVP** del partit.

Sembla que els mussols estan alçant el seu vol i acostumant-se a guanyar, amb la seua sisena victòria consecutiva i invictes a casa, sorprenent en esta primera temporada des de fa **20 anys** a la **Segona FEB**. A més, el **Pla de l’Arc** s’ha convertit en un autèntic fortí, un estadi que ha complit amb les expectatives, on afició i jugadors han establit una connexió inèdita mai vista a la present categoria. La passió de l’afició, capitanejada per la **Paranoia Edetana**, és digna d’equips de divisions superiors, creant una atmosfera que impulsa l’equip i fa del pavelló un lloc temut pels visitants.

La setmana vinent podrem disfrutar de dos partits dels nostres, el **dimecres 4** a les **20:00 hores** contra el **Class Bàsquet Sant Antoni**, partit fora de casa ajornat per la Dana i al **Pla de l'Arc** el **diumenge 8** a les **17:00 hores** contra **Sol Gironès Bisbal Bàsquet**.