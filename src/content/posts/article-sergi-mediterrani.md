---
title: Mediterranea el nostre crit: protegir el litoral valencià
author: Sergi Rodilla Alamà
date: 28/12/2024
tags: article
---

## Un nou avantprojecte de Llei de costa valenciana ens fa recordar episodis urbanístics oscurs d’èpoques no tan llunyanes.

Diuen que la història és cíclica, que les persones oblidem ràpidament i que ensopeguem amb la mateixa pedra una vegada i una altra. Aquestes frases tan tòpiques em van vindre al cap en saber que, el passat mes d’octubre, començava la tramitació parlamentària de l’Avantprojecte de Llei de Protecció i Ordenació de la Costa Valenciana (**ALPOCV**), impulsat pel **Partit Popular** i per l’extrema dreta de **VOX**.

Segons un informe elaborat per **Greenpeace** i **l'Observatori de la Sostenibilitat**, durant les últimes tres dècades, **València** i **Alacant** han estat al capdavant de la destrucció de la costa espanyola per l'urbanisme desmesurat. És la comunitat amb major superfície artificial, actualment, el **74%** de la línia de platja de la **Comunitat Valenciana** està urbanitzat, i localitats com **Calp**, **Oliva**, **Orpesa**, **Torrevieja**, **Cullera**, **Pilar de la Horadada**, **Sagunt**, **Vinaròs**, Finestrat, són dels municipis més perjudicats pel despietat urbanisme (veure informe [ací](https://es.greenpeace.org/es/wp-content/uploads/sites/3/2024/07/CTC-2024-COMUNITAT-VALENCIANA.pdf) i [ací](https://archivo-es.greenpeace.org/espana/Global/espana/report/costas/DTC%202013.pdf)). 

Este avantprojecte de llei té com a objectiu derogar el Pla d’Acció Territorial de la Infraestructura Verda del Litoral (**PATIVEL**). El **PATIVEL** elaborat durant la primera legislatura del Pacte del Botànic, buscava protegir **7.500 hectàrees** de costa del litoral valencià que, afortunadament, encara es mantenen sense urbanitzar.

Però **l’ALPOCV** no només deroga esta protecció, sinó que introduïx canvis que reduïxen dràsticament les garanties ambientals. Entre altres mesures, el nou text permetrà construir habitatges a només **500 metres** de la costa, quan el **PATIVEL** establia una franja de protecció de **1.000 metres**. També autoritzarà la construcció d’hotels dins de la franja litoral, fora dels primers **200 metres** des de la ribera del mar, una distància que, en casos concrets, es podrà reduir fins als **100 metres**. En vers del **PATIVEL** que imposava una distància mínima de **500 metres** des de la ribera del mar (veure informe [ací](https://www.cuatrecasas.com/resources/costa-valenciana-text-67069d84ef7fc468053622.pdf?v1.82.0.20241025)).
 
Tanmateix, **l’ALPOCV** donarà als ajuntaments costaners tres anys per identificar els terrenys que estan a menys de **200 metres** del mar i que, quan es va aprovar la Llei estatal de Costes el **1988**, no eren considerats urbans però ja tenien condicions per ser-ho. Un cop identificats, la **Generalitat**, podrà reconéixer-los com a urbans, i poder d’esta forma construir en estes zones que fins ara havien sigut no urbanitzables.

El **PP** i **VOX** estan retornant progressivament a l’urbanisme descontrolat, caspós i salvatge de finals del segle XX i principis dels 2000 que tan mala imatge ha donat al **País Valencià**, permetent una urbanització massiva del sòl en els pocs espais de costa que encara queden lliures, recordant aquella època tan obscura dirigida per **Eduardo Zaplana** i posteriorment per **Francisco Camps** que va viure el País, sacrificant la sostenibilitat i l’essència natural del **País Valencià** per interessos econòmics a curt termini.

Els plans urbanístics estan estretament relacionats amb el canvi climàtic, però estos senyors, negacionistes de les evidències científiques a canvi d’un bon toll de bitllets o d’unes bones mariscades, preferixen girar la vista i ignorar la realitat. Elaborar un pla urbanístic, especialment a la costa, s’ha convertit en una tasca cada vegada més complicada a causa del canvi climàtic. És fonamental tindre en compte factors de risc creixents per garantir la seguretat de les persones en cada territori. Estos plans han de ser dissenyats per al llarg termini, resistents a episodis catastròfics, incloent-hi protocols d'alerta i mesures de reacció, i no limitar-se només a la construcció de blocs turístics (veure [ací](https://www.iidl.uji.es/manifiesto-interprofesional-sobre-las-inundaciones-acaecidas-el-pasado-29-de-octubre-de-2024-en-espana/)). Les dades són clares: el **64,8%** de les platges valencianes han reduït la seua extensió en l’última dècada a causa de fenòmens meteorològics extrems com les **DANA**, cada cop més freqüents i intenses.

El visor d’impactes del canvi climàtic a la costa valenciana, estipula que les platges centrals de **Castelló** i **València** són especialment vulnerables a l’erosió, la pujada del nivell del mar i els fenòmens meteorològics extrems. Un cas especialment preocupant és el del litoral de **l’Albufera**, on les platges de **Pinedo** i el **Saler** ja han retrocedit entre **30** i **60 metres**. Això posa de manifest com la combinació del canvi climàtic i una mala gestió urbanística té conseqüències devastadores per al nostre territori.

Han passat gairebé dos mesos des del desastre natural causat per la **DANA**, que es va cobrar **219 vides**. Malgrat això, el nostre molt honorable president de la **Generalitat**, el senyor **Mazón**, no ha dimitit i continua ignorant les evidències del canvi climàtic. A més, va deslegitimar les demandes del poble valencià, atribuint-les a entitats _“catalanistes dels Països Catalans”_ (vía [X](https://x.com/ppcv/status/1855298462633373921)), com si estos no tingueren suficient en els seus problemes com per vindre i muntar embolic i col•lapsar la ciutat de **València**.

Afortunadament, **l’ALPOCV** és encara un avantprojecte, la qual cosa oferix l’oportunitat de fer canvis i millores que protegesquen el nostre litoral. La costa del **País Valencià** és un dels nostres tresors més valuosos, símbol de la cultura valenciana i mediterrània, que ens fa únics al món. Genera tristesa veure que gran part del nostre litoral ha estat destruït per dècades de pressió urbanística promoguda per la dreta valenciana, i que els pocs espais que encara mantenen l’essència autòctona estan en perill, amenaçats pel canvi climàtic i per la construcció massiva d’apartaments destinats al turisme. És imprescindible actuar amb responsabilitat per preservar el que queda del nostre paisatge, no només per la seua bellesa i identitat, sinó també per garantir un futur sostenible.
