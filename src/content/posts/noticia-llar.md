---
title: Reobri este diumenge el teatre de la Llar de les Persones Majors després de dos mesos d'obres
author: Carlos Castillo
date: 25/01/2026
tags: noticia
---

## L'Ajuntament ha realitzat diverses millores en les instal·lacions, canviant el teló, renovant les butaques, unificant l'escenari i actualitzant l'equip tècnic


Llíria reobrirà este diumenge el teatre de la Llar de les Persones Majors, després de completar dos mesos d'obres orientades a renovar i millorar les instal·lacions. La reobertura tindrà lloc amb un acte impulsat per l'associació AFALL, que iniciarà esta nova etapa de l'edifici. Els treballs han sigut possibles gràcies a la implicació directa de la Brigada Municipal d'Obres que ha desenvolupat una tasca intensa i coordinada per a fer realitat esta millora.

Dins del conjunt de la intervenció, el Consistori destaca especialment l'actuació duta a terme en l'espai escènic que recupera força i dignitat amb una transformació clara. S'ha procedit, entre altres treballs, al canvi del teló, la unificació de l'escenari i una revisió a fons de l'equip tècnic, al mateix temps que s'han renovat les butaques, per a millorar tant la comoditat del públic com la funcionalitat i la qualitat de les activitats culturals i socials que acull habitualment esta sala.

La regidora de Persones Majors, Reme Tordera, ha subratllat que “ha sigut una actuació necessària per a posar al dia l'espai i donar-li una nova imatge, amb l'objectiu de garantir un millor servici i unes condicions més adequades per a totes les persones que l'usen”.

A més, estes obres “han ajudat a millorar i cuidar un edifici molt estimat per la ciutadania” i ha volgut manifestar el seu agraïment “a totes les persones implicades, tant tècnicament com operativament, per l'esforç, la dedicació i el treball fet perquè este projecte haja sigut possible”. Així mateix, ha expressat la seua voluntat que “tot el poble de Llíria puga gaudir d'este espai que continuarà sent un punt de trobada fonamental per a la vida associativa i cultural del municipi”.

Amb esta actuació, “l'Ajuntament de Llíria reafirma el seu compromís de continuar invertint en espais municipals dignes, accessibles i preparats per a l'activitat de les entitats i de la ciutadania”, ha ressaltat Reme Tordera.

![ Millores de la Llar ](/assets/continguts/recursos/20260125-llar1.jpg "Millores de la Llar")

![ Millores de la Llar ](/assets/continguts/recursos/20260125-llar2.jpg "Millores de la Llar")