---
title:La DGT activa el registre obligatori de patinets elèctrics: tot el que ha de saber la gent Llíria
author: Carlos Castillo 
date: 06/02/2026
tags: noticia
---

## La nova normativa estatal obliga a inscriure i assegurar els vehicles de mobilitat personal per a reforçar la seguretat viària


La Direcció General de Trànsit, dependent del Ministeri de l’Interior, ha posat en funcionament el Registre Nacional de Vehicles de Mobilitat Personal (VMP), un tràmit que passa a ser obligatori per als propietaris de patinets elèctrics i altres dispositius similars també a Llíria.

Este nou registre és un requisit legal indispensable per poder contractar el segur obligatori, tal com estableix la Llei 5/2025, i s’emmarca dins d’un reial decret aprovat pel Consell de Ministres per adaptar la normativa de responsabilitat civil a la realitat actual de la mobilitat urbana. Tot i que la seua entrada en vigor estava prevista a principis d’any, el sistema s’ha activat finalment amb un lleuger retard.


**A quins vehicles afecta**
Han d’inscriure’s tots els vehicles elèctrics d’ús personal dissenyats per a una sola persona, amb una velocitat màxima d’entre 6 i 25 km/h, com ara patinets elèctrics, escúters lleugers i altres VMP. La normativa diferencia entre:

- VMP certificats, que compleixen els requisits tècnics de la DGT i disposen de marcatge de fàbrica.

- VMP no certificats, la venda dels quals està prohibida des de 2024, però que podran circular de manera provisional fins al 22 de gener de 2027, sempre que estiguen registrats i assegurats.


**Com fer el registre**
El procés d’inscripció s’ha de realitzar principalment a través de la seu electrònica de la DGT. Els passos són els següents:

- Inscripció digital del vehicle, aportant les dades del titular o tutor i el número de sèrie del VMP.

- Obtenció del certificat d’inscripció, un document digital únic que emet la DGT després de completar el tràmit i pagar la taxa corresponent.

- Col·locació de l’etiqueta identificativa, que s’ha d’adquirir en centres autoritzats i fixar-se en un lloc visible del patinet.

En el cas dels vehicles no certificats, cal aportar documentació bàsica com la factura, fitxa tècnica o imatges del dispositiu.


**Multes i normativa de circulació**
Circular sense el segur obligatori pot comportar sancions d’entre 200 i 610 euros, mentre que si el vehicle tampoc està inscrit en el registre, la multa pot arribar fins als 800 euros.

Tot i que el registre és d’àmbit estatal, els ajuntaments continuen tenint competències per regular la circulació dels VMP. A Llíria, com a la resta de municipis, els patinets no poden circular per voreres ni zones exclusivament per a vianants i han de respectar el límit màxim de 25 km/h.

