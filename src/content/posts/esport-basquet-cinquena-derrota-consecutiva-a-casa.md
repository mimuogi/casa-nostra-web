---
title: Cinquena derrota consecutiva al Pla de L'Arc
author: Sibilino
date: 29/03/2025
tags: esport
---

Més de tres mesos: 14 setmanes, 98 dies, 2352 hores, 141120 minuts, 8.467.200 segons. Eixe és el temps que haurà d'esperar l'afició que ha plenat cada dues setmanes el pavelló del **Pla de l'Arc** per a tindre una última oportunitat de tornar a celebrar una victòria del **CEB Llíria** a casa. Será el **12 d'abril**, davant el **Maderas Sorli Benicarló** a les **18:30 h**.

Lluny queda aquell **4 de gener de 2025**, quan els edetans completaren una primera volta pràcticament impecable amb **sis victòries en set partits** a casa. Ara, la dinàmica ha fet un gir de **180 graus**, i els de **Victor Rubio** acumulen **cinc derrotes consecutives** com a locals en una temporada d'ensomni, on l'equip ocupa la tercera posició a la classificació.

Aquest cap de setmana no va ser l’excepció. El **CB Prat** va assaltar el **Pla de l'Arc** després d’un duel intens i travat que es va decidir en l'últim quart. Els catalans, més encertats en els moments clau, es van imposar per **64-74**, castigant un **CEB Llíria** que va pagar cars els errors defensius i la manca d’encert en els moments decisius.

El partit va arrancar amb una dinàmica estranya. El **CEB Llíria** va començar fort, situant un **12-5** en el marcador a falta d'un minut i mig per a la fi del primer quart. No obstant això, l'encontre es va veure constantment interrompit per problemes tècnics al rellotge de possessió, fet que va obligar els àrbitres a aturar el joc fins a tres ocasions en tan sols 10 minuts. Aquestes interrupcions van tallar el ritme del conjunt edetà, i el **CB Prat** ho va aprofitar per a igualar el marcador amb tres triples consecutius que deixaven el 14-14 al final del primer quart.

El segon quart va mantenir la mateixa tònica. El **CB Prat** es va posar per primera vegada per davant amb un triple **d’Iñaki Ordoñez** (**16-17**), però **Edu Martínez** va respondre immediatament per tornar l’avantatge als locals (**19-17**). Moment on **Josep Pérez** va haver d’abandonar la pista coixejant, anant directament al vestidor amb el preparador físic.

Amb un marcador de **31-28** a falta de **43 segons** per al descans, els problemes tècnics van tornar a aparèixer i van provocar una aturada del joc d'aproximadament **25 minuts**. Al tornar al joc, un triple sobre la botzina de **Jose Ignacio Nogues** va empatar el partit **31-31**, deixant tot obert per a la segona meitat.

El tercer quart es va convertir en una muntanya russa. Els visitants van aprofitar els errors edetans per a aconseguir el seua màxim avantatge (**38-46**), amb un **Smallwood** que va crispar la graderia amb les seues celebracions. Aquest fet, no obstant, va encendre el públic i va esperonar els jugadors del **CEB Llíria**. **Edu Martínez** va liderar la reacció amb un triple clau, tot i que els locals van estar durant bona part del quart a **set punts** de distància, van aconseguir tancar el parcial amb un esperançador **52-53**.

Tot i que els edetans havien aconseguit recuperar terreny, els problemes defensius en la línia de fons van condemnar l’equip en l’últim quart. Els de **Victor Rubio** van veure com el **CB Prat** s'escapava en el marcador. Un parcial de **12-21** en els darrers deu minuts va ser letal per a un **CEB Llíria** que va perdre la concentració i va acabar cedint una nova derrota a casa.

El **CEB Llíria** torna a deixar escapar una victòria al **Pla de l’Arc** en un partit on va demostrar capacitat de reacció, però on els errors defensius i les desconnexions puntuals van acabar pesant massa. El **CB Prat**, amb un últim quart impecable, va saber aprofitar les febleses edetanes i s'emporta un triomf que el consolida en la lluita per les primeres places.

Els nostres, per la seua banda, hauran de treballar per a trencar aquesta mala ratxa a casa i recuperar la màgia del **Pla de l'Arc**, on la victòria ja s'ha fet esperar massa.