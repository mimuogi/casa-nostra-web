---
title: La Mancomunitat Camp de Túria impulsa un nou curs sobre certificats digitals en col·laboració amb Adecco
author: Carlos Castillo
date: 20/02/2026
tags: noticia
---

## La formació, gratuïta i certificada, busca reforçar les competències digitals de la ciutadania de la comarca


La Mancomunitat Camp de Túria s’ha unit a Adecco per oferir formació certificada a la ciutadania. Després de la realització l’any passat d’un primer curs relacionat amb la cerca d’ocupació, el pròxim mes de març s’impartirà el taller “Maneig eficient de certificats digitals”.

Amb esta iniciativa es pretén millorar la digitalització de la població i dotar els veïns i veïnes de la comarca d’eines que els permeten realitzar gestions en línia de manera autònoma mitjançant l’ús del certificat digital.

La formació tindrà lloc els dies 2, 3 i 4 de març, en horari de 10.00 a 13.00 hores, a la seu de la Mancomunitat Camp de Túria (Carrer Pla de l’Arc s/n – Llíria). El curs és presencial, 100 % certificat i compta amb places limitades a 15 persones. Les inscripcions poden formalitzar-se a través de l’enllaç habilitat per l’organització. Per a més informació o ajuda en el procés d’inscripció, es pot telefonar als números 627 64 50 42, 664 53 36 41 i 664 53 35 70.

Esta acció s’emmarca dins del Pacte Camp de Túria, projecte que desenvolupa la Mancomunitat des de 2016 i que està finançat per Labora i el Ministeri de Treball i Economia Social i formen part del programa “La teua Transformació Digital”, una iniciativa d’Adecco Learning & Consulting en col·laboració amb Red.es, que té com a objectiu formar 27.027 persones amb baixes competències digitals arreu del territori estatal.

Mitjançant cursos gratuïts, presencials i pràctics de huit hores, el programa pretén reduir la bretxa digital i empoderar col·lectius vulnerables —persones majors, persones amb discapacitat o sense accés a formació tecnològica— amb habilitats bàsiques per desenvolupar-se amb seguretat i autonomia en la societat digital actual.


**Servei de certificat digital**

A més, la Mancomunitat Camp de Túria ofereix el servei d’expedició de certificats digitals com a Punt de Registre d’Usuari (PRU). Qualsevol persona de la comarca que necessite obtindre el certificat pot acudir a la seu de l’ens supramunicipal.

Per realitzar el tràmit és necessari sol·licitar cita prèvia telefonant al 962 79 81 50, en horari de 9.00 a 14.00 hores.


![ Imatge ](/assets/continguts/recursos/20260220-cartell.jpg "Imatge")




