---
title: Llíria renovarà amb LED el 100% de l'enllumenat públic
author: Carlos Castillo
date: 14/04/2025
tags: noticia
---

## L'Ajuntament invertirà 6 milions d'euros i obtindrà un estalvi del 61% amb la renovació d'uns 5.000 punts de llum

L'edil de Govern Interior i Servicis Energètics de Llíria, **Paco García**, ha manifestat que l'Ajuntament de Llíria “continua amb la implantació del seu Pla d'Energia Sostenible i al llarg d'este 2025 es pretén canviar el **87% de l'enllumenat públic** dels polígons industrials, hospital, zones terciàries i tots els barris de la ciutat i les urbanitzacions que compten amb lluminàries, per tecnologia LED de baix consum, molt més eficient i amb millor rendiment”. A través d'este programa el consistori ja ha realitzat inversions a través de l'IVACE estos últims anys i s'ha canviat el 13% de l'enllumenat restant.

**García** ha apuntat que, segons estableix el pla director del servici de manteniment d'enllumenat públic, “es pretén canviar un total de **5.061** punts de llum, un **87%** dels existents, que són uns **5.828** punts. A més, s'incorporaran al servici prop de 500 nous punts de llum, sobre la base de l'estudi luminotècnic que s'ha realitzat junt amb el pla director, millorant diverses zones i barris del municipi que fins ara quedaven poc il·luminats”.

Amb el nou canvi a LED, el municipi de Llíria tindrà uns **estalvis energètics** de **2,2 milions kWh/any**, que suposen un estalvi del **61%** del consum. I suposarà un canvi total de tot el parc de lluminàries i dispositius auxiliars, centres de comandament i sistemes de distribució dels barris que seran completament renovats i actualitzats a les necessitats actuals. Tot això es complementarà amb un sistema de telegestió punt a punt i digitalització de la xarxa que permetrà la regulació del sistema de punts de llum.

**12 mesos, 6,15 milions d'euros en inversió**
L'edil de Servicis Energètics ha assenyalat que “tots els barris, polígons industrials, hospital comarcal i urbanitzacions de Llíria es veuran millorats, amb una inversió de 6,15 milions d'euros, que es té previst materialitzar en els pròxims 12 mesos per a aconseguir al més prompte possible l'estalvi programat”.

**Semàfors, Smart City i llums ornamentals**
Igualment, el Pla d'Eficiència Energètica arreplega la renovació i actualització del sistema de semàfors de la localitat, amb prop de 140 punts i desenes de quadres de comandament distribuïts fonamentalment en els eixos viaris principals de la ciutat.

Dins del servici també s'ha inclòs el manteniment i gestió dels sistemes de digitalització i Smart City d'aparcaments públics i passos intel·ligents, així com les llums festives i ornamentals que el municipi destina a les festes de barri, les patronals, falles i edificis patrimonials.

Segons l'alcalde de la localitat, **Joanma Miguel**, “l'objectiu amb esta nova inversió i iniciativa és augmentar l'eficiència energètica i fomentar la digitalització dels servicis d'il·luminació pública, amb una clara estratègia per a complir amb els Objectius de Desenrotllament Sostenible (ODS), reduir els consums energètics i emissions de CO₂ i la contaminació lumínica amb els canvis a LED de les lluminàries que seran renovades en funció dels tipus de vials, espais o barris”.

![ Imatge de les llums del hospital ](/assets/continguts/recursos/20250414-serenovarálaluminaria.jpg "Imatge de les llums del hospital")
