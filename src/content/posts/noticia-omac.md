---
title: Llíria crea una nova Oficina Mòbil d'Atenció Ciutadana
author: Carlos Castillo 
date: 14/08/2025
tags: noticia
---

## Una iniciativa per a facilitar l'atenció municipal a tots els nuclis del terme

L’Ajuntament de Llíria ha posat en marxa aquest mes d’agost la prova pilot de **l’OMAC (Oficina Mòbil d’Atenció Ciutadana)**, un nou Punt d’Atenció Ciutadana mòbil que recorrerà urbanitzacions, barris i nuclis disseminats del municipi per oferir una atenció directa, pròxima i útil a tota la població.

Amb aquesta nova unitat, inclosa dins del programa **“La Policia + prop de tu”**, els veïns i veïnes podran **sol·licitar certificats d’empadronament, tramitar queixes o denúncies, rebre informació sobre ordenances o demanar assessorament sobre qualsevol assumpte relacionat amb la ciutat**.

“Cada urbanització, cada barri i cada zona de Llíria són part del nostre municipi, i totes les persones mereixen la mateixa atenció i presència municipal”, ha destacat el regidor de Protecció Ciutadana, **Francesc Fombuena**. “És una eina per escoltar de prop, estar presents i facilitar el dia a dia dels veïns i veïnes, visquen on visquen”.

L’OMAC és també una unitat de suport operatiu per a la Policia Local. Actuarà com a punt d’atenció i coordinació en controls de trànsit, inspeccions administratives o situacions d’emergència, i reforçarà la presència policial en llocs on siga necessari.

“Volem una administració pròxima, accessible i eficient, i una Policia Local preparada per a donar una resposta ràpida i directa a tota la ciutadania”, ha explicat l’alcalde de Llíria, **Paco Gorrea**. “Amb aquesta nova dotació, millorem la qualitat del servei públic i reforcem la cohesió del nostre municipi: tots som Llíria”.

El vehicle està equipat amb una oficina portàtil, amb la tecnologia necessària per a la gestió d’atestats i sistemes de seguretat avançats.

Tot i ser agost, l’Ajuntament ha volgut iniciar el servei coincidint amb l’increment de població estacional que viu el municipi, especialment a les urbanitzacions. El servei anirà creixent progressivament en funció de la demanda i l’experiència de la prova pilot.

La programació setmanal amb els llocs i horaris d’atenció de l’OMAC es publicarà als canals oficials de l’Ajuntament. A més, es recomana donar-se d’alta en el seu canal de WhatsApp, on es reben cada dia les novetats municipals i on es publicarà tota la informació relativa a aquest servei.

Amb aquesta iniciativa, Llíria fa un pas més cap a una administració al servei de les persones, integradora, pròxima i eficient, que arriba a tot el terme per cuidar el que més importa: la seua gent.

![ OMAC ](/assets/continguts/recursos/20250814-OMAC.jpg "OMAC")