---
title: Els carrers es pinten de verd pel dia de la Salut Mental
author: Carlos Castillo
date: 14/10/2024
tags: noticia
---

## La setena edició de la Marxa per la salut Mental va congregar més de 1000 persones als carrers de Llíria

Més de 1.000 persones varen participar el passat 10 d'octubre en la setena edició de la **Marxa per la Salut Mental de Llíria**. La capital del Camp de Túria va celebrar aquesta activitat en el Dia Mundial de la Salut Mental 2024, amb l'objectiu de donar visibilitat a aquestes malalties, fomentar la inclusió social de les persones que les pateixen i sensibilitzar la ciutadania sobre la importància de cuidar adequadament el nostre benestar emocional.

El recorregut va iniciar-se a la plaça Major i va finalitzar al pavelló Pla de l'Arc amb diverses actuacions de música i ball. La marxa va omplir els carrers de música i verd, color de les samarretes i els globus dels participants, i va comptar amb l'assistència d'una àmplia representació d'alumnes dels centres educatius i d'entitats socials de la localitat. També s'hi van sumar l'alcalde **Joanma Miguel**, la regidora de Polítiques Inclusives **Juani García** i el regidor de salud **Nico Marco**, entre altres membres de la Corporació municipal i personalitats.

Aquesta activitat s'emmarca dins del programa de la Setmana de la Salut Mental 2024, que en aquesta edició porta per lema "Cuidar la teua ment és millorar la teua vida". Aquestes jornades, organitzades per **l'Associació Pentagrama**, amb la col·laboració de l'Ajuntament de Llíria, continuaran desenvolupant-se fins al pròxim 16 d'octubre amb diversos actes.

![Pas de la marxa per el carrer de la Unió](/assets/continguts/recursos/marxasaudmental2024.jpg "La Marxa al seu pas per el carrer de la Unió")