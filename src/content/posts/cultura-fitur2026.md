---
title: Naturalesa, música, gastronomia i patrimoni en l'oferta turística de Llíria per a FITUR 2026
author: Carlos Castillo
date: 16/01/2026
tags: cultura
---

## La ciutat, en paraules del regidor, aposta per un model divers i sostenible, basat en les seues senyes d'identitat


L'Ajuntament de Llíria estarà present, un any més, en la Fira Internacional de Turisme de Madrid (FITUR), que se celebra del 21 al 25 de gener, per a donar a conéixer la seua proposta turística basada en la naturalesa i el paisatge, la música, la gastronomia i el patrimoni del municipi.

El regidor de Turisme i Ciutat Creativa UNESCO, Paco García, ha explicat que la localitat, entre altres atractius, “vol valorar i difondre entre els operadors del sector la seua riquesa natural i paisatgística, en la qual el terme municipal es troba envoltat de dos grans parcs naturals, la Serra Calderona i el Parc del Túria”.

Igualment, la seua tradició i història musical, amb l'extensa i variada programació de concerts, recitals, festivals i concursos, sent Llíria la ciutat per excel·lència de la música valenciana i reconeguda com a Ciutat Creativa de la Música per la UNESCO. També la seua variada gastronomia, amb el destacat nivell de la seua restauració i la seua exitosa campanya de l’“Esmorzaret Llirià”, on milers de persones poden degustar el producte local durant els mesos estivals. I, finalment, el seu magnífic patrimoni històric, on Llíria també porta el sobrenom de “Simfonia de Cultures”, ja que en una mateixa ciutat es poden accedir a 14 béns d'interés cultural de diferents civilitzacions que recorren més de tres mil·lennis.

**Noves promocions**
De la mateixa manera, l'edil ha apuntat que, en esta edició, Visit Llíria “promocionarà en FITUR el nou disseny dels plànols turístics, que arrepleguen totes les rutes, sendes, paratges i llocs patrimonials que el visitant pot recórrer en un cap de setmana. I tot això complementat amb una variada programació cultural que la localitat organitza al llarg de tot l'any”.

A més, la plaça central de l'estand de la Comunitat Valenciana acollirà una actuació en directe del Grup de Danses “El Tossal” de Llíria, el dissabte 24 de gener a les 16.30 hores, com una mostra de l'oferta del municipi.

I també es farà la presentació de la participació en la Revista EsMediterráneo, on Llíria ofereix les seues experiències turístiques, gastronòmiques, culturals i d'oci que el públic en general pot gaudir tant en visites d'un dia com d'un cap de setmana amb el paquet “Weekend Llíria Experience”.

**Turisme de festivals musicals**
D'altra banda, cal destacar els grans festivals que organitza la capital edetana, com són: el Festival de Música Antiga i Patrimoni “eMe” (març); Desenjazz (abril); el Turia Music Festival “TuMu” (maig); el LLUM FEST (juliol); o el Festival de Bandes (setembre). I es complementen amb atraccions turístiques i visites especials al patrimoni en Amare et Sapere (febrer), Històries Nocturnes (juny) i els festivals de grups contemporanis que s'emmarquen en festes de Sant Vicent, Sant Miquel i el 9 d’Octubre.

**Turisme festiu i de tradicions**
Llíria, a més, compta amb un ampli ventall de turisme festiu, que es concentra principalment des de mitjan agost i fins a principis d'octubre. Les primeres festes tradicionals que ofereix Llíria són les de Sant Vicent, al mes d'abril. Ja en l'estiu s'inicia un intens cicle amb les celebracions de la Puríssima, el Remei i Sant Miquel.

Per al regidor Paco García, estes propostes, que s'han elaborat per a 2026, “fan que l'Ajuntament de Llíria reafirme el seu compromís amb la promoció turística del municipi i la seua aposta per un model divers i sostenible, basat en les seues senyes d'identitat. Per això, FITUR es consolida així com un aparador estratègic per a mostrar tot el potencial de la capital del Camp de Túria com a destinació turística de referència”.


![ Festival de música eMe al 2025 ](/assets/continguts/recursos/20260116-festivaleMe2025.jpg "Festival de música eMe al 2025")

