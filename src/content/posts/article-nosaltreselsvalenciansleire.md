---
title: Nosaltres, els valencians
author: Leire Juan
date: 09/10/2024
tags: noticia, article
---


El 9 d'octubre celebrem qui som, però ser valencià no és només una qüestió de naixement o bandera, aleshores: ¿Que és ser valencià?

Ser valencià significa preocupar-se pel teu poble, pel seu futur, per la seua història, i, sobretot, per la seua llengua. Una llengua que ens defineix, que ens fa únics, però que, contràriament, a sovint és oblidada, menyspreada o infravalorada pels mateixos que sempre s’omplin la boca de valencianisme i mai de valencià.

És fàcil reduïr la nostra terra a uns símbols: La Senyera, el 9 d’octubre, les taronges o la dolçaina, però el valencianisme va molt més enllà d’això. És un sentiment que hauria de transcendir de tota representació material i tocar allò que realment ens identifica: la nostra cultura, la nostra història, la nostra llengua. 

Com bè va exposar **Joan Fuster** en el seu emblemàtic assaig “*Nosaltres, els valencians*”, el valencianisme no pot ser només una etiqueta. Ha de ser un compromís amb el nostre poble, amb la seua identitat i amb el seu futur.

El nostre autogovern, que ens concedeix l’Estatut d’Autonomía, no és només per als que tenen arrels valencianes des de fa generacions. El País Valencià és de tots aquells que estimen aquesta terra, que la senten com a pròpia, independentment de si van néixer a València, Castelló, Alacant, o si hi van arribar després. 

Lo bó d’aquesta terra és que acull a tots els que la cuiden, que es preocupen pel seu futur i la respecten. Lo bó és que el Valencianisme és un moviment obert.

I tanmateix, veiem com, any rere any, ens omplim la boca de paraules buides, d’un valencianisme buit, d’un valencianisme de façana. Com pot ser que reivindiquem amb tanta força el nostre valencianisme, però deixem que la nostra llengua desaparega de l’ús quotidià? Com pot ser que reivindiquem la nostra autonomía si només uns pocs es prenen la molèstia de lluitar pel que ens defineix com a poble?

Ser valencià és més que penjar una Senyera al balcó o desfilar en una processó. Ser valencià és defensar la nostra llengua i construir un futur on tots els que viuen en aquesta terra, que tant els que hi han nascut com els que han vingut de fora, puguen sentir-se orgullosos de ser valencians. 

Perquè el valencianisme no es troba en les paraules, sinó en les accions.


