---
title: Finalitzen les obres de reurbanització del carrer Llibertat
author: Carlos Castillo
date: 13/09/2025
tags: noticia
---

## El centre urbà comercial comptarà amb un nou vial semipeatonal on s'han invertit prop de 240.000 euros


l'Ajuntament ha fet una gran aposta per a millorar la mobilitat i l'accessibilitat, fent del centre urbà de la ciutat un espai comercial obert, on les noves urbanitzacions de vials tenen com a objectiu facilitar el pas de vianants i el foment de l'activitat comercial. Este objectiu es tradueix ara amb la finalització de les obres de reurbanització del carrer Llibertat, que han comptat amb una **inversió de 240.000 euros**, finançats amb fons municipals i també amb ajudes de **l'Institut Valencià de Competitivitat Empresarial (IVACE)**. Unes obres que no han estat exemptes de polèmica pels canvis de trànsit i bloquejos que han provocat al centre urbà, així com la baixada d'afluència notada pels comerços de la zona.

Segons ha explicat el regidor de Mobilitat Sostenible, **Paco García**, “arran de l'aprovació del **PMUS** (**Pla de Mobilitat Urbana Sostenible**), l'acció de govern s'ha encaminat a planificar una transformació de la mobilitat urbana amb nous espais per al vianant, pacificant el trànsit rodat, disminuint el soroll i donant una major atracció al teixit comercial i de restauració”.

Estos canvis van començar amb el nou disseny de les vies Sant Vicent Ferrer i Metge Miquel Pérez, i va continuar amb la reurbanització de la plaça de Partidors, un tram de Sant Miquel, i una part de l'avinguda dels Furs, i ara ha sigut el torn del carrer Llibertat, “per a generar una visió més homogènia de ciutat amable i acollidora, i que esta tardor, continuarà amb l'inici de les obres de la primera fase de reurbanització de la plaça Major. Tots estos nous espais de Llíria contribueixen al dinamisme comercial i de restauració, veient com van omplint-se de veïns, turistes i visitants”.

El carrer Llibertat ha continuat esta senda de treball i planificació del el centre urbà, amb un nou projecte de disseny semipeatonal, amb plataforma única que millora l'accessibilitat per a persones amb mobilitat reduïda i que ha comportat la renovació de tot el mobiliari urbà i la dotació de punts verds, al mateix temps que s'ha aprofitat per a renovar la xarxa d'aigua potable i comprovar les connexions de clavegueram en tot el tram de l'actuació.

**García** ha apuntat que els treballs “s'han endarrerit més del normal, ja que la previsió era finalitzar-les el mes de juliol. Però les carències de personal i subministraments de l'empresa adjudicatària, i les vacacions d'agost, han fet que estiguen concloses ara al setembre, per la qual cosa des del Consistori volem agrair la paciència, compressió i col·laboració veïnal durant tota l'execució de les obres”.

Finalment, “ja podem gaudir d'un magnífic vial en el centre de la ciutat que continua amb el concepte de qualitat urbana, per a eliminar barreres arquitectòniques i fer de Llíria una ciutat més accessible amb les persones majors i amb aquelles que tinguen problemes de mobilitat, alhora que ofereix nous models de vials adaptats que milloren la qualitat de vida de les persones i creen millors focus d'atracció turística i comercial”.

![ Carrer Llibertat ](/assets/continguts/recursos/20250913-01reurbanizazciónLlibertat.jpg "Carrer Libertat")

![ Carrer Llibertat ](/assets/continguts/recursos/20250913-02reurbanizazciónLlibertat.jpg "Carrer Libertat")




