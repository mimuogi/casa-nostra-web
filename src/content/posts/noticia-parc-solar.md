---
title: Llum verda al parc solar Pequeña Lisa
author: Carlos Castillo
date: 06/02/2025
tags: noticia
---

## El projecte de la Conselleria d’Innovació, Indústria, Comerç i Turisme produirà 1 MW a Llíria

La Conselleria d’Innovació, Indústria, Comerç i Turisme ha donat llum verda a un projecte estratègic per al Camp de Túria: la construcció del **parc fotovoltaic "Pequeña Lisa"** a Llíria. Amb una potència instal·lada de 925 quilowatts (kW) i una inversió superior als 250.000 euros, aquesta instal·lació suposa un pas decisiu cap a la transició energètica a la comarca. El parc "Pequeña Lisa" no és l’únic projecte solar en marxa a la zona. Llíria ja acull iniciatives de gran envergadura com la planta fotovoltaica de Discovery Solar, amb una potència instal·lada de 7,9 MW i una inversió superior als 4 milions d’euros, promet convertir-se en un referent regional.

Segons l’anunci publicat aquest dijous al Butlletí Oficial de la Província (BOP), el parc solar, que comptarà amb **2.272 panells fotovoltaics d’última generació**, amb capacitat per generar gairebé 1 Megawatt (MW) d’energia neta, prou per a cobrir el consum de centenars de llars a l’any. La iniciativa s’emmarca en el Decret Llei 14/2020 de la Generalitat Valenciana, que busca accelerar la implantació de renovables davant l’emergència climàtica. Aquest marc normatiu també prioritza la reactivació econòmica, facilitant projectes que contribuïsquen al desenvolupament sostenible.

El projecte no està exempt d’exigències en matèria ambiental i paisatgística. Entre les condicions imposades, destaquen la conservació de la vegetació autòctona, el manteniment de bancals tradicionals i la instal·lació de barreres vegetals perimetrals amb espècies com baladres, llentiscles i oliveres. A més, la Conselleria ha requerit que les infraestructures empren materials que harmonitzen amb el paisatge local i que es prenguen mesures contra l’erosió del sòl i la col·lisió d’aus, entre altres consideracions mediambientals.

![Plànol de la planta energètica](/assets/continguts/recursos/20250202-Planta-energetica.jpg "Plànol de la planta energètica")
