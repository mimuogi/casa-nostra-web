---
title: L'Ajuntament de Llíria aprova un pressupost de 25,1 milions d'euros per al 2025
author: Carlos Castillo
date: 22/11/2024
tags: noticia 
---


## Els comptes aposten pel benestar de la ciutadania i la modernització del municipi amb criteris sostenibles

El ple de l'Ajuntament de Llíria va aprovar el pasat 20 de novembre el pressupost municipal per a l’exercici 2025, que ascendirà a **25.186.627 euros**. Els comptes van comptar amb el suport dels grups de l’equip de Govern, Compromís-MOVE i PSOE, i amb els vots en contra del PP i VOX.

El regidor d’Hisenda, **Paco Gorrea**, ha destacat que aquests pressupostos, amb una **despesa mitjana per habitant de 1.027 euros**, “tenen com a prioritats el benestar de les nostres veïnes i veïns, la millora dels serveis municipals amb criteris d’eficiència i eficàcia, la creació d’ocupació estable i de qualitat als nostres polígons, dotar de vida i comerç els nostres carrers, i la modernització i transformació de Llíria amb criteris mediambientals i sostenibles”.

L’edil ha explicat que la reducció dels comptes respecte a l’exercici anterior “es deu principalment a les inversions plurianuals corresponents al Pla Edificant i a altres actuacions que es troben en període d’execució en aquests moments. Igualment, la resta estan reflectides en el Pla d’Inversions Municipal 2023-2027, que vam presentar dilluns passat”.

**Bonificacions fiscals**
A més, “continuem en la línia de reducció del deute públic, que es disminuirà en gairebé 1 milió d’euros, per a situar-lo en 2,5 milions. Així mateix, el pressupost de 2025 no suposarà un major esforç fiscal per a la ciutadania, que també veurà bonificats amb el 2% els tributs domiciliats de l’IBI, recollida de fem, guals i vehicles”.

El major increment quantitatiu es focalitza en el capítol 2 de despeses corrents, amb 733.406,78 euros, que tindrà un impacte principalment en la millora dels contractes de neteja viària i d’edificis municipals, manteniment de parcs i jardins, transport urbà i enllumenat públic.

També experimenta un creixement del 15% el capítol 4, destinat a les subvencions que reben les entitats locals per donar suport a la seva activitat.

**Paco Gorrea** ha destacat que “l’aposta del Govern municipal per una Llíria més inclusiva i activa es veu reflectida en l’increment de partides destinades a atendre les persones majors, dependents i amb diversitat funcional, així com en els bons comerç i d’hostaleria per a afavorir l’activitat del sector”.

“Un altre pilar fonamental dels comptes del 2025 és el seu compromís amb una ciutat verda, sostenible i accessible, a través de les millores contemplades en l’annex d’inversions de la legislatura en el teixit del nucli urbà i de les urbanitzacions, així com en el cicle de l’aigua”.

