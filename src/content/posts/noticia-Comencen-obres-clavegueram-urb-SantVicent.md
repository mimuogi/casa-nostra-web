---
title: Comencen les obres del clavegueram en la urbanització Sant Vicent
author: Carlos Castillo
date: 18/11/2024
tags: noticia
---

## L'ajuntament comença ací les obres de clavegueram i pavimentació, que prompte s'ampliaran a altres urbanitzacions

El municipi de Llíria ha iniciat un nou procés per proveir de serveis bàsics les urbanitzacions de la localitat, com és el cas de la **UE-19B Sant Vicent**, on s'han iniciat els treballs per dotar aquest nucli residencial, situat a l'entorn del parc de Sant Vicent, de clavegueram i pavimentació dels seus carrers.

Segons ha explicat la regidora d'Urbanitzacions, **M.ª Cruz García**, “el projecte que s'està executant té com a objectiu la instal·lació de clavegueram en tots els carrers d'aquesta urbanització per tal de connectar-lo amb els col·lectors generals del municipi que aboquen les aigües a la depuradora comarcal, i així eliminar definitivament els pous cecs que han estat presents durant les últimes dècades en aquestes zones residencials del municipi”.

Les obres, que també inclouen la pavimentació dels vials, tenen una durada prevista d'entre 4 i 5 mesos i s'espera que puguen estar acabades al llarg del primer semestre de 2025, de manera que, de cara a l'estiu, ja es puguen utilitzar.

Per a la regidora, “la dotació de clavegueram a la UE-19B Sant Vicent és un pas important per al municipi i els seus veïns, ja que aquesta urbanització se sumarà a les de **Montejarque, Jardí de Lauro, Verger de Sant Miquel, La Sima, Vall de Llíria, Xelardo i Puig-i-lis**, totes elles a l'entorn de Sant Vicent, que comptaran amb un sistema de recollida d’aigües residuals i pavimentació de vials, ja que totes elles ja disposaven dels serveis de llum i aigua potable”.

L'alcalde de Llíria, **Joanma Miguel**, que ha realitzat una visita a les obres en curs per conèixer el ritme dels treballs, ha destacat que aquesta actuació “suposa un avanç cap a la sostenibilitat del municipi, incorporant noves unitats residencials a la xarxa de col·lectors i ampliant la depuració de les aigües residuals. Tot això, mitjançant un sistema d’obres per fases que resulta més còmode per a les economies familiars i on l’ajuntament és l’impulsor de les mateixes mitjançant una gestió directa”.

El primer edil ha afirmat que aquesta “era una reivindicació que ve de lluny en el temps, i que ara l’actual equip de govern ha fet realitat, i en la qual continuarà treballant perquè altres urbanitzacions i nuclis de població es puguen acollir, buscant les fórmules de finançament i instruments urbanístics que siguen adequats en cada moment i situació per millorar la qualitat de vida i els serveis de la ciutadania de Llíria”.


![Obres en la urbanització sant Vicent](/assets/continguts/recursos/20241118-obres.clavegueram-urb-santvicent.jpg "obres en la urbanització Sant Vicent")