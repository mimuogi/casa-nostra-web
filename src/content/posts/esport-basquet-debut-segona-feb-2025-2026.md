---
title: Remuntada de caràcter per iniciar el camí a Segona FEB
author: Sibilino
date: 05/10/2025
tags: esport
---

## Un inici fulgurant al Pla de l’Arc

El Pavelló **Pla de l’Arc** va viure una vesprada d’emocions intenses al debut de la temporada regular 2025/2026 del **CEB Llíria** a **Segona FEB**. Els de **Javier Villaplana** van estrenar-se amb triomf davant el **CB Saragossa** **(88-84)** en un partit vibrant, marcat per l’alternança en el marcador i per una remuntada final que va fer esclatar la grada edetana. El retorn de **Víctor Rubio** a **Llíria** —ara com a entrenador visitant— afegia un component sentimental a un enfrontament que va mesclar intensitat, nervis i un punt d’èpica.

El conjunt local va eixir amb força, decidit a marcar territori en el seu nou repte a la categoria bronze del bàsquet nacional. Tot i el triple inicial dels aragonesos, el **CEB Llíria** va respondre amb un parcial de **14-6** que va obligar **Víctor Rubio** a demanar 'temps mort' per intentar frenar l’ofensiva edetana. La reacció de l'equip aragonés va arribar d'inmediat, els visitants van ajustar la seua defensa per tal de reduir diferències al marcador. Tancant el primer quart amb **18-13**.

La **“Paranoia Edetana”** va tornar a ser el sisé jugador, animant sense descans i convertint el Pavelló **Pla de l’Arc** en un autèntic fortí des del primer minut. La comunió entre equip i afició és absoluta: l’empenta de la grada impulsa els jugadors groc-i-negres en els moments més difícils i fa tremolar qualsevol rival que s’hi enfronta. Per si algun rival a la categoria encara no estava assabentat: Benvinguts a **l’infern groc-i-negre**. Açò és el **Pla de l’Arc**.

El segon quart va estar marcat per l’equilibri. El **CB Saragossa** va començar a trobar-se còmode en atac, especialment amb l’aparició del seu aler titular, **Jonathan Thomas Zhao**, que amb el seu talent i precisió va anar retallant la distància fins a posar els visitants per davant al descans **(35-36)**.

El jugador nord-americà va oferir una actuació majúscula: **29 punts**, **60%** en tirs de mitjana distància i un **5/13** en triples **(39%)**, a més de **6 rebots** i **una assistència**. Un rendiment d’alt nivell que va posar a prova la defensa local i va mantindre en tensió tot el pavelló.

Al tornar del descans, el duel va entrar en una fase d’intercanvi constant. **Llíria** trobava punts des de la lína de 6.75 metres gràcies a un inspirat **Víctor Pérez** —9 punts en només 10 minuts—, tor i que el **CB Saragossa** continuava aprofitant les seues virtuts ofensives per mantindre l’avantatge. El parcial de **60-65** al final del **tercer quart** deixava clar que els locals haurien de remar fort si volien estrenar-se amb victòria.

Malgrat les dificultats, el conjunt de **Villaplana** no va perdre la fe. **Alonso “Magic” Meana** va agafar les claus del partit i va ser l’autèntic lider de l’equip: **13 punts**, **6 rebots defensius** i **3 assistències** amb tan sols dos tirs fallats. El base asturià va controlar el ritme i va aportar serenitat en els moments decisius.

## Una remuntada amb ànima edetana

Quan el marcador reflectia la màxima diferència a favor dels visitants **(75-82 quan faltaven dos minuts)**, el **Pavelló Pla de l’Arc** va empentar els seus com mai. Amb un exercici de fe, paciència i caràcter, el **CEB Llíria** va protagonitzar una remuntada èpica. Una defensa asfixiant, gran encert en atac i un triple decisiu de **Diego Rivas** van ser els ingredients de la recepta que va fer esclatar el deliri a les graderies al culminar el miracle: **83-82**.

L’ambient va ser el de les grans ocasions. Els jugadors van ser ovacionats en abandonar la pista, conscients d’haver deixat una primera mostra del que pot oferir este equip: lluita, unitat i esperit guanyador.

Amb aquesta victòria, el **CEB Llíria** inicia amb pas ferm la seua nova aventura a **Segona FEB**. L’equip ha sabut combinar el nervi, la joventut i l’ambició de les noves incorporacions amb la solidesa del bloc de la temporada passada. El triomf davant un rival exigent i la manera com s’ha produït fan d’este debut una injecció d’autoestima i confiança per al grup.

El camí és llarg, i el missatge és clar: el **CEB Llíria** està preparat per a competir, emocionar i fer del **Pla de l’Arc** una festa del bàsquet cada jornada.