---
title: El CEB Llíria tomba el líder
author: Sibilino
date: 22/02/2026
tags: esport
---

Hi ha victòries que sumen. I n’hi ha d’altres que marquen territori. La del **CEB Llíria** davant el líder, el **Bàsquet Sant Antoni**, va ser d’eixes que fan tremolar la classificació i encenen l’orgull d’un pavelló. Un **98-62** incontestable, una declaració d’intencions en plena lluita per la zona noble de la **Segona FEB**.

L’equip edetà arribava en dinàmica ascendent, dos victòries consecutives i quatre al Pla de l’Arc, davant tenia el primer classificat del grup, un conjunt sòlid, acostumat a imposar el seu ritme. El que ningú no esperava és que el líder es trobara desbordat des del primer quart.

## Un inici amb fam de gegant

El **Llíria** va eixir amb una intensitat que es palpava en cada defensa. Pressió alta, mans actives i una circulació de baló fluida que trobava sempre l’home lliure. El **27-20** del primer quart ja era un avís: els locals no volien especular.

En el segon període, els de casa van prémer encara més l’accelerador. La direcció **d’Alonso Meana (12 punts i 5 assistències)** va donar criteri i ritme, mentre **Diego Rivas** castigava sense contemplacions **(20 punts)**. A la pintura, **Enabulele** imposava la seua presència **(3 punts, 9 rebots)**, el treball coral començava a fer mal a un **Sant Antoni** desconcertat.

El **55-35** al descans no era fruit d’una ratxa puntual, sinó d’una superioritat sostinguda: millor percentatge en tirs de camp (57%), domini del rebot (36 a 35, amb 29 captures defensives) i, sobretot, una sensació d’autoritat competitiva.

## El tercer quart que trenca el partit

Si quedava algun dubte, el tercer quart el va esborrar. El **Llíria** va reduir el líder a només **11 punts** en deu minuts. Defensa asfixiant, transicions ràpides i una lectura perfecta de les ajudes. **Jaime Palamos** (13 punts) i **Victor Perez**  (14) van trobar espais amb intel·ligència, mentre el joc interior continuava sumant amb consistència.

El **Sant Antoni**, que arribava amb un balanç de **14-4** i **+152** de diferencial acumulat, es veia superat en cada duel individual i col·lectiu. El marcador (**75-46** al final del tercer quart) ja tenia aroma de vesprada gran.

## Un últim quart per a gaudir

Lluny d’abaixar el ritme, els edetans van completar l’obra amb maduresa. Rotacions, participació de tots —fins a **cinc jugadors per damunt dels 10 punts**— i un control absolut del temps. El màxim avantatge va arribar fins als **41 punts**, reflex d’una actuació sense fissures.

L’estadística final és reveladora: **16 assistències** i un repartiment anotador que parla d’equip. El **Sant Antoni**, en canvi, no va trobar continuïtat ofensiva ni solucions a la defensa local.

## Més que una victòria

Aquest triomf no és només el **tercer consecutiu** ni la **cinquena** alegria seguida al Pla de l’Arc. És un colp sobre la taula en la lluita per les places capdavanteres. El **CEB Llíria**, que se situa amb **11 victòries** i s’aferma en la zona alta, ha demostrat que pot competir i superar amb contundència qualsevol rival del grup.

En una lliga llarga i exigent, guanyar el líder per **36 punts** no garanteix res. Però envia un missatge clar: al **Pla de l’Arc** no es negocia la intensitat, i este equip ha decidit creure en ell mateix.