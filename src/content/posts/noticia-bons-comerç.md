---
title: L'Ajuntament destina enguany 10.000 euros més a la campanya de Bons Comerç i Hostaleria
author: Carlos Castillo
date: 01/04/2025
tags: noticia
---

## Es repartiran més de 3.250 targetes per a consumir en els establiments adherits


L'Ajuntament ha augmentat, enguany, en **10.000** euros la partida destinada a la campanya de Bons Comerç i Hostaleria, per la qual cosa destinarà un total de **140.000 euros** a esta iniciativa que compleix en 2025 la seua **tercera edició** després de la magnífica acollida de les anteriors.

Recentment, el **Consistori i la Federació del Comerç** de Llíria van subscriure el conveni de col·laboració per a desenvolupar novament esta campanya, que compta també amb el suport **d’Unió Gremial**, i que suposarà una injecció directa en l'economia local de **280.000 euros**. L'acte de la firma va comptar amb la presència de l'alcalde **Joanma Miguel**, la regidora de Comerç **Mª José Llopis**, i representants de la federació.

La regidora de comerç, **Mª José Llopis**, ha assenyalat que, “a causa de l'èxit dels dos primers anys, hem volgut reforçar, augmentant la seua consignació pressupostària, l'aposta per esta iniciativa que contribueix a incentivar el consum en els locals comercials i d'hostaleria de la localitat, i a alleujar en part el gasto de la cistella de la compra a les famílies de Llíria”.

Amb una partida 105.000 euros en els bons comerç, es repartiran un total de **2.100 targetes de 100 euros**, en les quals **l'Ajuntament edetà sufraga el 50% i el client aporta la resta**. Per als d'hostaleria es destinaran 35.000 euros, la qual cosa suposaran **1.166 targetes de 60 euros**, també finançades a parts iguals.

**Poden sol·licitar-les qualsevol persona empadronada a Llíria major de 18 anys**. La compra de bons està **limitada a una quantitat màxima d'1 targeta de comerç i 1 d'hostaleria per cada persona beneficiària**.

**A partir del 7 d'abril** es podrà demanar cita telemàticament per a arreplegar les targetes, mentre que, per a eliminar la bretxa digital de les persones majors de 65 anys, hi haurà disponible un servici de sol·licitud de cita prèvia telefònica a través del número **623533088** que estarà operatiu els **dies 7 i 8 d'abril**.

El gasto dels bons en els comerços i establiments d'hostaleria participants haurà de realitzar-se del **2 al 31 de maig de 2025**.

Els locals que no hagen participat en anys anteriors, podran adherir-se a la iniciativa de **l'1 al 18 d'abril** a través de la pàgina web bonslliria.com, on es troba disponible tota la informació de la campanya. 

El **50% del sobrant dels diners** que no es consumisca es **destinarà** a les **associacions Pentagrama Salut Mental i Podem a parts iguals**. En les dues primeres edicions es van entregar un total de 1.157 euros a estes entitats socials. 

![ Imatge del concert ](/assets/continguts/recursos/20250401-cartell-bons-comerç.jpg "Imatge del concert")
