---
title: L'Ajuntament licita la intervenció en les Termes Romanes de Mura
author: Carlos Castillo
date: 22/07/2025
tags: cultura
---

## El projecte suposarà una inversió d'1,7 milions d'euros finançats amb fons NextGenerationEU de la Unió Europea

L'Ajuntament ha licitat la intervenció sobre el **Santuari Oracular i Termes Romanes de Mura**. L'actuació compta amb un pressupost **d'1,7 milions d'euros** i està previst que el **termini d'execució siga de 9 mesos**.

El projecte **és finançat al 100% pel Pla de Recuperació, Transformació i Resiliència amb fons NextGenerationEU de la Unió Europea**. En este sentit, la regidora de Fons Europeus, **Consuelo Morató**, ha volgut destacar que estes ajudes europees “ens estan permetent executar diferents iniciatives per a millorar la nostra ciutat, com en la rehabilitació del nostre gran patrimoni històric, que s'ampliarà amb la pròxima licitació de la restauració de la **Muralla Medieval Islàmica** i adequació del seu entorn en el conegut **‘solar de Bañuls’**, i amb una inversió pròxima al milió d'euros”.

Per part seua, l’edil de Patrimoni Històric, **Reme Todera**, ha explicat que l'objecte de l'actuació ara en licitació “és la rehabilitació del complex arquitectònic de les **Termes de Mura**, completant així les intervencions prèvies, i la reivindicació d'este **Bé d'Interés Cultural** (**BIC**) i el seu entorn, que permetrà l'obertura pública i posada en funcionament de tot el conjunt, i la millora de l'oferta turística de Llíria”.

El projecte contempla la finalització de l'excavació arqueològica i consolidació i conservació constructiva de les restes dels edificis i construccions, així com el tractament i recrescut dels murs per al tancament del conjunt, i un sistema de cobriment de les Termes Majors.

També es realitzarà la urbanització de l'entorn pròxim al bé patrimonial, i la delimitació de recorreguts i disposició d'elements de control de pas com a barreres o tancats, amb l'objectiu de millorar l'accessibilitat per a persones amb mobilitat reduïda i definir àrees per a ús públic lliure i controlat per mitjà de visites guiades.

Finalment, s'actuarà en la rehabilitació de l'edifici efímer per a acabar d'adequar este local provisional com a centre de visitants i la seua museïtzació generant contingut audiovisual.

![ Projecte de les Termes de Mura ](/assets/continguts/recursos/20250722-RecreaciónactuaciónTermas.jpg "Projecte de les Termes Romanes de Mura")


 