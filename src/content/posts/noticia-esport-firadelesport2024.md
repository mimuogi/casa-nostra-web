---
title: Llíria celebra la fira de l'Esport 2024
author: Carlos Castillo
date: 21/09/2024
tags: noticia, esport
---

## Centenars de persones participaren en aquesta jornada, on els clubs esportius donen a conéixer la seua oferta

Llíria va celebrar el passat dissabte dia 14 la Fira de l'esport. Aquesta fira, que celebra la seua 5a edició, suposa un gran punt d'encontre per les entitats esportives del municipi edetà. Al llarg del començament de l'avinguda dels Furs, nombroses paradetes s'obriren als vianants i a tots aquells que volgueren informar-se sobre els funcionaments dels diferents clubs d'esport i conéixer totes les activitats que aquests ofereixen. Bàsquet, handbol, patinatge, els diferents clubs de futbol i de karate... tots els esports es donaren cita en la popularment coneguda com a "plaça de l'om".

A més el pàrquing de la Cultural va habilitar-se perquè aquests clubs pogueren dur a terme actuacions i demostracions per donar a conéixer com eren les seues activitats . Les edetanes i els edetans varen gaudir així d'unes "kata" de karate, una demostració de gimnàstica rítmica o als nostres majors donant-ho tot. Però no sols això sinó que també hi havien nombrosos jocs i activitats perquè als més menuts es divertiren, com un rocòdrom o un castell inflable.

L'edil d'esports, Nico Marco, ha agraït "la implicació de totes les entitats esportives que participaren en esta jornada lúdica y festiva, amb la que volem animar a continuar fent esport i promoure hábits de vida saludables".