---
title: Llíria reurbanitzarà el carrer de la Puríssima al barri del Raval
author: Carlos Castillo
date: 09/05/2025
tags: noticia
---

## Amb una inversió pròxima als 600.000 euros, el Consistori millorarà la seua funcionalitat i accessibilitat, i renovarà la xarxa general d'aigua potable

L'Ajuntament escometrà la reurbanització del **carrer de la Puríssima**, que ha sigut tradicionalment un **punt de connexió important* dins del municipi, amb una alta intensitat d'ús per part del veïnat i visitants, i amb un paper destacat en la configuració de l'espai públic del barri antic. A més, el seu traçat i les seues característiques arquitectòniques reflecteixen part de la història local, aspecte que li confereix una identitat única.

L'alcalde de la localitat, **Joanma Miguel**, ha explicat que el projecte d'execució en esta via del barri del Raval “té com a objectiu la reurbanització integral del carrer, amb la finalitat d'adaptar-lo a les necessitats actuals del veïnat i millorar l'accessibilitat, la funcionalitat i la qualitat urbana. Així mateix, incorpora la perspectiva de gènere, garantint un disseny inclusiu i segur per a totes les persones, a més d'incloure la renaturalització de l'entorn urbà, promovent la integració d'espais verds que afavoreixen la sostenibilitat ambiental i el benestar de la ciutadania”.

**Nova conductora d'aigua potable**
En esta actuació, ha assenyalat **Miguel**, “una de les millores importants que s'executaran serà la renovació total de la canonada conductora general d'aigua potable que dona subministrament a esta part de la localitat, al mateix temps que es procedirà també al canvi de tota la xarxa secundària a habitatges”.

Este canvi de la conductora d'aigua precedirà a una altra renovació de la distribuïdora que entra a la ciutat pel carrer Sant Francesc, que actualment està generant molts problemes i que serà substituïda per una altra nova que canviarà el seu traçat al carrer Major per a connectar amb el de la Puríssima.

L'alcalde ha apuntat que el carrer de la Puríssima “és una de les artèries més importants de la ciutat, per això feia falta una intervenció integral que abordarà diversos aspectes com la pacificació del trànsit, la millora de la mobilitat sostenible, la priorització del vianant sobre el vehicle, la renaturalització i millora del traçat”.

**Obres en dues fases**
Les obres, que tenen un termini d'execució de 5 mesos i una inversió pròxima als 600.000 euros, es faran en dues fases. En la primera, que s'iniciarà al maig i durarà fins a finals de juliol o principis d'agost, es realitzarà la substitució de la xarxa d'aigua potable, tant la general com la secundària. La segona es durà a terme en passar les festes de la Puríssima, per a no interferir en estes populars celebracions del barri del Raval, i en la qual es completarà la reurbanització de tot el vial.

“Amb esta actuació l'Ajuntament continua amb la seua tasca de transformació urbana i revitalització dels barris, en este cas el Raval, una iniciativa que es veurà complementada aviat amb altres projectes que serviran per a organitzar i compatibilitzar la mobilitat en este espai del barri antic de Llíria que conserva les seues característiques de poble mediterrani”, ha assenyalat l'alcalde **Joanma Miguel**. 


![ Imatge del stat del carrer després de les obres ](/assets/continguts/recursos/20250509-foto-renovació-puri.jpg "Imatge del stat del carrer després de les obres")

![ Zona d'actuació de les obres ](/assets/continguts/recursos/20250509-mapa-renovació-puri.jpg "Zona d'actuació de les obres")