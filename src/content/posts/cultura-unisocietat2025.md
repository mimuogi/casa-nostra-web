---
title: Llíria presenta el curs 2025-2026 del programa formatiu i cultural Unisocietat
author: Carlos Castillo
date: 21/07/2025
tags: cultura 
---

## El període d'inscripcions s'obrirà el pròxim 2 de setembre

Llíria tornarà a oferir, durant el pròxim curs, el programa educatiu i cultural Unisocietat, fruit de la col·laboració entre l'Ajuntament i la **Universitat de València (UV)**, amb el suport de la **Diputació de València** i **Caixa Popular**.

Per a este **nou curs 2025-2026**, la programació, que es desenvoluparà de **l'1 d'octubre al 3 de juny**, contempla els **mòduls formatius “Neurociència: desxifrant el cervell”**; **“Literatura hispanoamericana contemporània”**; **“Història medieval”**; i **“Sostenibilitat i canvi climàtic”**.

En les conferències, comptarà amb la presència de dos grans professionals edetans, **Vicente Llimerá Dus** i **Carmen Pérez Sabater**, que parlaran, respectivament, sobre patrimoni musical, investigació i identitat, i sobre la comunicació digital i els seus valors afectius associats.

A ells dos se sumaran els conferenciants **Silvia Rueda Pascual**, professora titular d'Informàtica de la UV, qui tractarà el tema dels **reptes de la intel·ligència artificial**; i **Francesc J. Hernández Dobón**, professor jubilat de Sociologia UV, que mostrarà la **fascinant vida del cineasta edetà José Estivalis**, **conegut amb el pseudònim d'Armand Guerra**, i aprofitant que en 2026 serà homenatjat per la seua labor en la cinematografia.

La regidora d'Educació, **Juani García**, ha destacat “la continuïtat al municipi d'este programa que es va iniciar en 2024 amb un acord entre l'Ajuntament i la Universitat de València, dins del ferm compromís del nostre Consistori per la formació al llarg de la vida, amb el suport de la institució universitària”. En este sentit, ha recordat que Unisocietat “està dirigit a persones del municipi i de la comarca, amb 30 anys o més, que tenen inquietud i motivació per aprendre noves matèries”.

El **període d'inscripcions** per al programa Unisocietat Llíria del curs 2025-2026 s'obrirà el pròxim **2 de setembre** i es tancarà el **26 d'eixe mateix mes**. Les persones interessades podran matricular-se telemàticament a través la [pàgina web](https://webedicion.uv.es/uvweb/uvsociedad/es/universidad-sociedad/sedes/lliria/informacion-matricula-1286373453850.html), o presencialment a l ‘Espai Jove de la localitat.