---
title: Reescrivint la història
author: Sibilino
date: 21/07/2025
tags: esport
---

## El Racing Llíria CF renova el cor del vestidor per a una nova temporada a Segona FFCV

El **Racing Llíria CF** comença a dibuixar el full de ruta per a la temporada **2025-2026** amb les idees clares i l’ambició intacta. El club encararà la seua **tercera temporada** consecutiva a **Segona FFCV**, després de l’ascens aconseguit el curs 2022-2023 i —una històrica tercera posició en la 2023-2024 i una més discreta onzena en la 2024-2025—, el club edetà treballa des de fa setmanes en la configuració d’un projecte sòlid i ambiciós per afrontar el curs 2025-2026 amb garanties. Serà la seua tercera temporada consecutiva a la categoria, una fita que confirma la consolidació d’un club que vol seguir creixent.

## Nou comandament des de la banqueta

El primer moviment clau ha sigut el relleu a la banqueta. El tècnic **Chapi** ha pres el relleu de **Vicente Trinidad** per portar el primer equip amb un discurs clar i contundent: construir un equip competitiu, amb un estil de joc tècnic i una mentalitat guanyadora. Amb experiència i ambició, **Chapi** ha deixat clara la seua filosofia des del primer moment: 
> “Guanyar, guanyar i tornar a guanyar.” — Chapi

Aquesta aposta per un lideratge decidit marca el rumb d’una temporada on l’objectiu és lluitar per l'ascens.

## Renovacions de pes dins del vestidor

El club ha assegurat la continuïtat d’una columna vertebral de jugadors que han demostrat compromís, rendiment i identitat amb l’escut. Destaca la renovació de **Carlos Cerverón**, peça clau pel seu talent tècnic, velocitat i polivalència, tant al centre del camp com en la mitja punta. També continuarà **Berto**, autèntic metrònom de l’equip, que aporta equilibri, ordre i lideratge tàctic al mig del camp.

**Salva** reforçarà de nou l’eix central com a motor del joc, mentre que **Jordi** seguirà aportant profunditat des del lateral esquerre, amb velocitat, precisió i una actitud competitiva exemplar. A la defensa, el club ha blindat també **Vice**, **Martín** i **Cata**, tres centrals que garantixen solidesa, caràcter i fiabilitat.

A la porteria, **Andrés** continuarà sent una garantia de seguretat sota els pals, mentre que a la banda dreta també s’ha renovat **Guelio**, que ha sabut fer-se un lloc amb intensitat i constància.

A esta llista de renovacions s’hi suma la **d’Iván**, que torna a vestir els colors del **Racing**. Defensa fort, decidit i amb caràcter, Iván destaca per la seua capacitat de comandament, la contundència en els duels i una actitud exemplar dins del terreny de joc. La seua renovació reforça el bloc defensiu i garantix seguretat i equilibri per a la temporada que comença.

## Reforços amb retorns il·lusionants i joves promeses

L’estiu ha sigut actiu també en matèria d’incorporacions. Una de les més destacades ha sigut el retorn de **Xarly**, un futbolista experimentat que ha tornat a casa per reforçar el bloc amb jerarquia i coneixement del club. També ha tornat **Jesu**, un extrem veloç i desequilibrant que ja coneixia el vestidor i ha aportat intensitat des del primer dia.

El **Racing** també ha sumat al projecte a **Justin Taguma**, extrem hàbil i decidit, i a **Edgar Gómez**, davanter amb fam de gol i olfacte dins l’àrea, que ha tornat a vestir la samarreta edetana amb energia renovada.

Una altra incorporació destacada ha sigut la de **Carlos García** a la porteria, competència directa per a **Andrés**, amb seguretat, reflexos i lideratge des del darrere.

Finalment, el club ha apostat pel talent emergent amb la incorporació de **Maikel Giménez**, un jove futbolista de 19 anys que pot actuar com a extrem o mitja punta. Amb una trajectòria que inclou equips com el València CF, l’Aldaia o el Patacona, **Maikel** ha impressionat per la seua potència física, desequilibri i capacitat de finalització. Es tracta d’una aposta clara pel futur amb rendiment immediat.

## Un bloc competitiu per somiar

Amb la continuïtat dels seus referents, reforços de pes i un nou lideratge a la banqueta, el **Racing Llíria** es presenta com un dels projectes a seguir en la pròxima temporada. La il·lusió torna a créixer a **El Canó**, i l’afició ja es prepara per a viure un nou curs amb l’esperança de seguir reescrivint la història.