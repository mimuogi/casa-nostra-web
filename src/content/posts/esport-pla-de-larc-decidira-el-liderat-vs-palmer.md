---
title: Pla de l'Arc decidirà el liderat
author: Sibilino
date: 05/01/2025
tags: esport
---

## Els edetans es van imposar per 93-82 davant un combatiu Ibersol CB Tarragona que va plantar cara fins al final

El **Nadunet Refitel Bàsquet Llíria** torna a fer vibrar el **Pla de l'Arc** i suma la seua segona victòria consecutiva per encetar el 2025 de la millor manera en un partit més competit del que devia haver sigut.

El duel va començar amb un **Tarragona** molt intens en defensa, pressionant alt des del servei inicial i dificultant l'eixida de pilota dels locals. Tot i aquest plantejament, el **Llíria** va saber adaptar-se i va mantindre l'equilibri al primer quart **22-21**. **Kandulu** ja començava a mostrar-se dominant a la pintura, però el joc exterior dels visitants els permetia evitar els duels directes amb el pivot edetà.

El segon quart va marcar un punt d'inflexió. El **Llíria** va incrementar la intensitat defensiva i va aconseguir desactivar l'encert des de la línia de triple dels **tarragonins**. Amb un parcial de **24-14**, els locals van anar al descans amb un avantatge important **46-35**.

**Kandulu** va oferir una exhibició sota l'anella durant la segona meitat, anotant **29 punts** i capturant **14 rebots** (8 d'ells defensius). El pivot edetà va convertir-se en una muralla infranquejable per al **Tarragona**, que no trobava solucions per frenar-lo, convertint-se així en **l'MVP** indiscutible de la vesprada, eixint, ovacionat per la seua afició al ser substituït.

Al costat de **Kandulu**, **Marco Alejo** va brillar des de la mitja distància, mantenint un alt percentatge d'encert i sumant punts claus en moments determinants. **Kennedy Clement** va posar drets als aficionats amb el seu joc explosiu, tancant el partit amb **12 punts** i diverses accions espectaculars, inclosos alguns _dunks_ que van fer esclatar **Pla de l'Arc**.

Amb el marcador controlat, **Víctor Rubio** va aprofitar per a donar minuts als menys habituals, **Nacho Mate** i **Marc Rodilla**, els quals van ajudar a mantenir l'avantatge en un últim quart on el **Tarragona** va retallar la distància amb un parcial de **26-18**.

El resultat final de **93-82** reflecteix la superioritat edetana i reforça la condició de candidat del **Llíria** en aquesta temporada. Els parcials de **22-21**, **24-14**, **29-21** i **18-26** mostren la capacitat del **Llíria** per dominar les fases claus del partit.

Amb aquesta victòria, el **Llíria** continua enviant un missatge clar: competir al **Pla de l'Arc** és innegociable i si algú s'emporta la victòria, haurà de suar sang per a fer-ho. Els mussols mantenen la pressió i el proper **dissabte 11 de gener** a les **18:30** el **Pla de l'Arc** rebrà al **Palmer Basket Mallorca Palma** en un partit que decidirà la **primera posició** a la classificació i s'espera una alta assistència per part de l'afició.