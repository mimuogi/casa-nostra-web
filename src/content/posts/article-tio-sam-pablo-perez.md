---
title: Els tentacles orientals de l’Oncle Sam
author: Pablo Pérez
date: 26/03/2025
tags: article
---

Entre els investigadors de referència de l'espai postsoviètic trobem a **Carlos Taibo**, un ferm defensor de les idees anarquistes i de la teoria del decreixement que es va exercir com a professor de **Ciències Polítiques** en la **Universitat Autònoma de Madrid** (actualment jubilat), i que també ha exercit com a professor convidat en múltiples universitats espanyoles. Entre elles, la **Universitat de València**. Allí vaig tenir el plaer d'atendre les seues classes com a estudiant del màster de Periodisme quan havien transcorregut pocs mesos des de la invasió **d'Ucraïna** per part de la **Rússia** de **Putin**, amb les seues immediates derivades de crisi energètica i de colpidor fariseisme mediàtic.

Òbviament, les classes de geopolítica van estar cooptades íntegrament pel fenomen de la globalització, els **Estats Units d’Amèrica (EUA)**, **l'OTAN**, **Rússia**, **Europa**, i **Ucraïna**. No cabia més remei que tractar d'aportar una mica de llum entre aquell maremàgnum de narratives tan vanitoses com desnerides. I en aquest cas, aportar llum significa aportar context.

_“Putin és un producte de la supèrbia occidental”_, va etzibar el professor **Taibo**. Un Occident prest a rearmar-se i a reajustar partides pressupostàries per a destinar-les a Defensa, amb l'amenaça de catàstrofe nuclear que això suposa. Un Occident que un dia t'abandera la llibertat de premsa com a valor suprem i al següent et censura dos mitjans de comunicació russos com són **Russia Today** i **l'Agència Sputnik**. Un Occident que un dia et defensa el dret d'autodeterminació de **Kosovo** i al següent no fa el propi amb la **península de Crimea**, aquell regal que la **Rússia soviètica** li va fer a la **Ucraïna soviètica** en **1954**.

Sí, malgrat les nostres múltiples diferències ideològiques, la veritat és que **Carlos Taibo** no anava mal encaminat. Occident ha pecat d'arrogància. De fet, **Putin** va arribar a recolzar la política antiterrorista de **George W. Bush** amb les operacions militars llançades a **l'Afganistan** i a **l'Iraq**. Però a canvi, va rebre més bé poc. Perquè els **EUA** va continuar mantenint l'escut antimíssils i es va negar a retirar les seues bases militars, mentre **l'OTAN** s'anava expandint cap al **Bàltic**.

I clar, **Putin** també sap com jugar les seues cartes estratègiques. Perquè, al cap i a la fi, si la invasió **d'Ucraïna** va tenir lloc el **24 de febrer de 2022**, va ser per interés particular del president rus. No és gens desficaciat pensar que es va tractar d'un colp d'efecte per a fer callar les crítiques pel delicat escenari econòmic del seu país. Una espècie de _“doctrina del xoc”_ que a **Margaret Thatcher** ja li va funcionar molt bé quan les dades econòmiques no avalaven (encara) la seua gestió i en **1982** va decidir manar les seues tropes a defensar la sobirania britànica sobre les illes Malvines enfront de l'ofensiva de la Junta Militar de l'Argentina. Resultat: reelecció aclaparadora a l'any següent.

Però les causes profundes del conflicte bèl•lic cal cercar-les més enllà. Per exemple, en una **OTAN** que ha voltat **Rússia** en les tres últimes dècades en contra dels compromisos occidentals de no ampliar-la cap a l'est. En una **OTAN** que cerca a Europa central i oriental: mà d'obra barata, matèries primeres, i mercats a explotar. És a dir, ampliar el potencial econòmic dels **EUA** mentre coarta el de **Rússia**. I ací m'agradaria fer un incís: **Rússia** és un país molt extens, però ni molt menys gaudeix de la diversificació econòmica de la qual disposen els _ianquis_. Fixen-se, als **EUA** es combinen el fred **d'Alaska** i les calors de **Hawaii** o de **Puerto Rico**. Una circumstància no reproduïble en el cas de **Rússia**, la qual cosa limita el seu potencial.

Com veiem, és indispensable incorporar totes les sensibilitats possibles si volem entendre de veritat la configuració del tauler geopolític mundial. En aquest sentit, una sensibilitat que no podem obviar és la del complex militar-industrial estatunidenc. És clar que aquella anàlisi sobre les guerres **d'Ucraïna** o **Gaza** que deixe de costat la seua influència caurà pel seu propi pes. La indústria _ianqui_ es va apuntar el negoci del segle amb la **Segona Guerra Mundial**, perquè mentre **Europa** perdia un **60%** del seu **PIB** global, els **EUA** incrementava el seu en un **40%**. I des de llavors, tot conflicte bèl•lic és una oportunitat que el lobby armamentístic no deixa passar. Clar, que aquesta dimensió economicista de la guerra i la destrucció no s'entendria si no tinguérem en compte que els **EUA** no ha hagut d'experimentar cap episodi en territori propi des de mitjan **segle XIX**.

El complex militar-industrial forma part d'un conglomerat d'operadors del globalisme internacional políticament representats, sobretot, pel Partit Demòcrata. Possiblement, la formació més bel•licista del món al costat dels
_“entranyables”_ Verds **d'Alemanya**. Dins d'aquest conglomerat trobem grans corporacions, entitats financeres, empreses de Silicon Valley… però si hi ha una icona del globalisme imperant, aquest és el famós magnat de la filantropia **George Soros**.

Els vincles d'aquest empresari hongarés-estatunidenc amb **Ucraïna** són més estrets del que la gent pensa. Fa temps que els seus interessos empresarials li van portar a posar el focus sobre les indústries agrícoles i energètiques d'aquesta exrepública soviètica. Per aquesta raó, va utilitzar la seua xarxa internacional **Open Society Foundations** per a canalitzar milions d'euros que van ser destinats a impulsar grups de la societat civil i mitjans de comunicació instigadors de **l'Euromaidan**. Per descomptat, de la mà de **l'Administració Obama**, de la **CIA** i de **l'USAID**. Però què va ser **l'Euromaidan**?

Quan parlem **d'Euromaidan ucraïnés** ens referim a la sèrie de protestes nacionalistes iniciades en la **Plaça de la Independència** de **Kíev** la nit del **21 d'octubre de 2013**. El detonant va ser la suspensió de la signatura de **l'Acord d'Associació** i de **l'Acord de Lliure Comerç** amb la **Unió Europea** per part del govern liderat per **Viktor Ianukòvitx**. Des de l'executiu es va esgrimir un motiu principal: la caiguda de la producció industrial ucraïnesa a causa de la deterioració de les relacions amb els països de la **Comunitat d'Estats Independents**, composta per nou de les quinze antigues repúbliques soviètiques.

En aquestes protestes van convergir grups de pressió finançats per organitzacions occidentals i grups ultranacionalistes que van protagonitzar durs enfrontaments amb la policia ucraïnesa. La violència es va anar empitjorant fins a arribar al centenar de morts aproximadament. Govern i oposició van signar un pacte en el qual havien mediat tant **Rússia** com la **Unió Europea**, però aquest no es va arribar a complir i el president **Viktor Ianukòvitx** va acabar abandonant el país. **Rússia** va respondre amb l'annexió de la **península de Crimea** el **març de 2014**, seguida per la declaració d'independència dels óblast de **Donetsk** i **Lugansk**, situats a la regió oriental del **Donbass** i contraris al president interí **Alexander Turchynov**, encarregat de prendre la polèmica decisió de permetre únicament l'idioma ucraïnés com a llengua nacional, la qual cosa va danyar la sensibilitat de la majoria de la població de l'est **d'Ucraïna**, la llengua materna de la qual és **el rus**. Al cap i a la fi, en el fràgil equilibri institucional que suposa la relació entre est i oest es troba una de les claus de l'actual conflicte bèl•lic.

Després de tot, els **EUA** havia aconseguit enderrocar a un president elegit democràticament en les urnes per a col•locar a un altre afí als seus interessos geoestratègics. Un colp d'estat encobert dels quals li agraden a **l'Oncle Sam**. De fet, **França** i **Alemanya** es van unir a **Rússia** per a comprometre's amb **Ianukòvitx** donant-li la seua paraula que no hi hauria derrocament i que tot es decidiria en unes eleccions. Però allò va durar el que va tardar la responsable dels **EUA** per a **Europa**, **Victoria Nuland**, a dir allò de _“Fuck the European Union”_ en una conversa privada amb l'ambaixador estatunidenc a **Kíev**, **Geoffrey Pyatt**. Les intencions _ianquis_ estaven més que clares i sí, **Ianukòvitx** va acabar sent enderrocat.

Però en realitat, **l'Euromaidan** s'ha d'entendre com un esdeveniment més dins d'un marc global que ha modelat les relacions internacionals en l'espai postsoviètic des d'inicis del **segle XXI**. Ens referim a les conegudes com a _“revolucions de colors”_, esdevingudes en països com **Iugoslàvia**, **Geòrgia**, **Moldàvia**, **Armènia**, **Kirguizstan**, el **Kazakhstan**, o **Ucraïna**. En uns casos amb major èxit que en uns altres. Però clar, si només ens cenyim a la narrativa dels grans grups de comunicació occidentals, es tracta d'heroiques mobilitzacions democràtiques sorgides espontàniament en el si de la societat civil. No obstant això, la veritat és que la mà de **l'Oncle Sam** penetra fins a les més recòndites entranyes de tot l'aparell financer i propagandístic que, indubtablement, exigeixen operacions de tal envergadura.

Hi ha algunes **ONG** que, amb anys d'antelació, comencen a nodrir ideològicament als protagonistes que han de guiar aquestes revolucions. Com? A través de cursos, beques, estudis universitaris i altres programes educatius en els quals adquireixen nocions sobre com desestabilitzar al _“règim establert”_ i com mobilitzar a la població contra aquest. Com calia esperar, moltes d'aquestes **ONG** són finançades per **l'Open Society Foundations** de **George Soros**. Com sempre, multimilionaris globalistes dirigint el destí de milers de famílies sense veu ni vot davant la prevalença dels interessos geoestratègics _ianquis_, tot això amb un mantell de legitimitat ben armat mediàticament, i propici perquè el complex militar-industrial del qual parlàvem abans continue engrossint les seues arques.

En fi, no he tractat en aquest article de fer cap hagiografía _“putineja”_ o_“trumpista”_, sinó de desemmascarar la hipocresia que traspua en els múltiples discursos bel•licistes proferits per les elits occidentals. Que ningú s’enganye, els **EUA** no intervé a **Ucraïna** en pro de la democràcia. Els **EUA** intervé en pro dels seus interessos, **Rússia** intervé en pro dels seus interessos, i en canvi, **Europa** intervé en pro dels interessos dels **EUA**. Per això **Donald Trump** s'ha convertit en el malson dels globalistes, perquè ha trencat els seus esquemes en política internacional. I per això **Dick Cheney**, vicepresident republicà durant el mandat de **George W. Bush**, falcó de la indústria petroliera i de la xarxa ianqui d'oleoductes, i imperialista empedreït, va assegurar públicament que votaria per **Kamala Harris** en les presidencials de **2024**… Traguen vostés les seues pròpies conclusions.
