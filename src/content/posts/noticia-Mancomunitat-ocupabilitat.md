---
title: La Mancomunitat del Camp de Túria sol·licita un nou projecte per millorar l’ocupabilitat a la comarca
author: Carlos Castillo
date: 10/02/2025
tags: noticia
---

## El Pacte Camp de Túria treballa des del 2016 per impulsar el desenvolupament econòmic a la comarca

El ple de la **Mancomunitat Camp de Túria** es va reunir el passat dia 3 en sessió extraordinària per abordar la sol·licitud d’un nou projecte destinat a millorar l’ocupabilitat a la comarca a través del **Pacte Camp de Túria**. Es tracta d’una subvenció convocada per **Labora** dins del marc dels Pactes Territorials per l’Ocupació i que tindria una durada de dos anys (2025 i 2026).

Aquest **Pacte Camp de Túria** és un projecte impulsat per la Mancomunitat Camp de Túria des del 2016, amb l’objectiu de millorar el desenvolupament econòmic i l’ocupabilitat a la comarca. Aquest acord territorial per l’ocupació compta amb la participació dels sindicats **UGT-PV i CCOO-PV**, així com de la **Confederació Empresarial de la Comunitat Valenciana (CEV)**. És finançat per la Generalitat Valenciana a través de **Labora i el Ministeri de Treball i Economia Social**.

La sessió extraordinària de la Mancomunitat va acordar per unanimitat sol·licitar aquesta subvenció. Així, es gestionaran els tràmits perquè Labora puga analitzar i valorar el projecte presentat per l’equip tècnic per a la concessió de l’ajuda. Aquest nou projecte compta amb una dotació econòmica estimada de **616.529,37 euros** i permetrà garantir la continuïtat de l’equip tècnic del Pacte Camp de Túria, format per set professionals (comunicació, orientació, empresa i turisme) i un administratiu.

**L’objectiu** del nou projecte d'ocupació és **continuar millorant l’ocupabilitat** a la comarca amb personal especialitzat a ajudar les persones en recerca activa de feina, amb tècnics i tècniques que faciliten la transformació d’idees en negocis i amb taules de treball on la formació, l’ocupació, l’agricultura, el comerç i la indústria continuaran marcant les línies d’actuació. A més, el [**Portal d’Ocupació i Empresa de la Mancomunitat**](www.gestionandote.com/agencia/campdeturia) continuarà oferint ofertes laborals i formació a la població del Camp de Túria.

Durant aquests dos anys a més **s’introduiran diverses novetats**, com la creació d’un **nou espai d’Aula Digital** on cada setmana s’atendrà la ciutadania per resoldre dubtes digitals i **l'impuls del Punt d’Atenció a l’Emprenedor** que es desplaçarà pels diferents ajuntaments de la comarca. Es dissenyaran nous itineraris especialitzats per sectors i es treballarà per organitzar una nova fira d’ocupació al Camp de Túria el 2026.

![Imatge del pleno de la Mancomunitat](/assets/continguts/recursos/20250210-pleno-mancomunitat.jpg "Imatge del pleno de la Mancomunitat")
