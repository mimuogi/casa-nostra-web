---
title: La Regidoria de Foment Econòmic organitza cursos gratuïts per al desenvolupament de les competències digitals i la millora de l'ocupabilitat 
author: Carlos Castillo
date: 30/05/2025
tags: noticia
---

## Les activitats formatives estan finançades amb fons europeus


La **Regidoria de Foment Econòmic** de l'Ajuntament  oferirà cursos gratuïts per a millorar el desenvolupament de les competències digitals i fomentar l'ocupabilitat. Estes accions formatives són finançades amb fons europeus a través del Ministeri per a la Transformació Digital, i compten amb la col·laboració de la Conselleria d'Innovació i Adecco.

Un dels programes oferits serà en línia i té cursos sobre intel·ligència artificial, community manager i ciberseguretat. Podran participar persones majors de catorze anys. Disposen d'una formació de **25 hores** i s'entregarà **certificat acreditatiu** a l'alumnat.

D'altra banda, també es faran cursos presencials que s'iniciaran en la segona quinzena del mes de juny i continuaran al setembre. Este programa disposa d'un ampli catàleg per a promoure la formació en diferents sectors de la població. Així, són dirigits a un divers públic que abasta persones en actiu, aturades, comerços o empreses.

Oferiran, entre altres temàtiques, habilitats digitals per a relacionar-se amb l'administració electrònica o la banca en línia, la comunicació i xarxes socials per a donar visibilitat als negocis, la seguretat i protecció en internet, ferramentes per a millorar la vida laboral, o el benestar digital.

La informació i dates sobre estos cursos s'anirà donant a conéixer en les **xarxes socials municipals**.

L'edil de Foment Econòmic, **Paco Gorrea**, ha destacat que l'Ajuntament de Llíria “ha decidit apostar per estos programes, que inclouen continguts molt nous, perquè tota la ciutadania puga accedir a unes iniciatives que milloren la formació en noves tecnologies, que permet en alguns sectors poblacionals reduir la bretxa digital, al mateix temps que contribueixen a fomentar l'ocupabilitat”.


![ Cartell ](/assets/continguts/recursos/20250530-cursoscompetenciasdigitales.jpg " Cartell ")
