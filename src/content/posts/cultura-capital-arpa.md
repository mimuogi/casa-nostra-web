---  
title:Llíria esdevé capital de l’arpa amb una nova edició de la Trobada d’Arpes de la Mediterrània  
author: Quique Monfort  
date: 25/05/2025  
tags: cultura
---

El municipi de Llíria es prepara per acollir, del 25 al 29 de juny, una nova edició de la trobada d’arpes, fruit de la col·laboració entre l’àrea d’Ensenyances Artístiques de l’Ajuntament i l’Associació Catalana d’Arpistes. Així ho ha anunciat el regidor Paco García, qui ha detallat que “des de l’àrea s’ha organitzat, junt amb l’Associació Catalana d’Arpistes, una nova trobada d’aquesta especialitat instrumental, que es desenvoluparà del 25 al 29 de juny al centre Multiusos de la localitat edetana, amb la participació de més de trenta arpistes acompanyades per les seues professores”.

Com a integrant de la Xarxa de Ciutats Creatives de la Música de la UNESCO, Llíria es reafirma com a epicentre cultural, on l’alumnat participant compartirà experiències en les diferents activitats programades i podrà assistir als tallers pedagògics al llarg de tota la setmana.

L’esdeveniment culminarà diumenge 29 de juny amb un concert col·lectiu a les 12.00 hores a l’auditori del Multiusos del Pla de l’Arc. Una cita musical que promet ser memorable: “El programa estarà inspirat en melodies inoblidables del món cinematogràfic, reconegudes per diverses generacions i que despertaran l’emoció del públic des del primer acord”, ha avançat Paco García.

A més, el regidor ha destacat el valor educatiu de la trobada: “Este projecte no sols representa una oportunitat artística, sinó també una experiència enriquidora per a totes les persones participants. Formar part d’un conjunt d’arpes permet a l’alumnat ampliar horitzons musicals, conéixer noves perspectives pedagògiques i establir vincles amb altres estudiants i professores de tot arreu. És una manera viva i estimulant d’aprendre fora del marc habitual de les classes regulars”.

La cita convertirà Llíria en capital de l’arpa durant estos dies, en un homenatge a este ancestral instrument de corda, les arrels del qual es remunten a l’antiga Assíria.

L’organització corre a càrrec de les docents Ana Martínez, Mª Lluïsa Ibáñez, Marta Jarne i Arnau Roura, i compta també amb la col·laboració de Noelia Junquera, Araia Galiana i Meritxell Chisvert. Participen estudiants d’entre 8 i 18 anys procedents de diverses localitats com Alacant, Torrent, València, l’Eliana, Rafelbunyol, Barcelona i Terrassa.

Amb esta nova edició de la “Trobada d’Arpes de la Mediterrània”, Llíria reafirma la seua aposta per la música, el talent emergent i la connexió entre generacions a través d’un projecte artístic que va més enllà de l’àmbit acadèmic.

