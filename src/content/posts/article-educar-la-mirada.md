---
title: Educar la mirada: Descobrint la bellesa oculta del cinema
author: Sibilino
date: 16/02/2025
tags: article
---

El cinema és un art complex i ric que ofereix experiències molt diverses en funció de com l'espectador l'afronta. No totes les pel·lícules s'entenen o es gaudeixen de la mateixa manera, i, sovint, el que determina aquesta experiència és la capacitat d'educar la mirada. Mirar una pel·lícula no és només un acte passiu; és també un exercici de comprensió i sensibilitat que es pot desenvolupar amb el temps.

Vivim en una era de consum audiovisual instantani, on el ritme frenètic de les plataformes de streaming ens ofereix un catàleg interminable de sèries i pel·lícules que competeixen per captivar-nos en els primers minuts. Per a molts joves, el cinema clàssic en blanc i negre queda relegat a un racó polsós de la història, percebut com a lent, avorrit i desconnectat de les emocions modernes. No obstant això, educar la mirada i aprendre a apreciar aquests _films_ pot obrir portes a un univers riquíssim en narrativa, estètica i reflexió.

Si una pel·lícula no ens atrapa o ens sembla inintel·ligible, potser el millor és aturar-la i tornar-hi en un altre moment, després d'haver guanyat més experiència com a espectadors. Això no significa que la pel·lícula sigui dolenta o que no sigui per a nosaltres, sinó que potser necessitem desenvolupar una sensibilitat o un coneixement que encara no tenim. Com passa amb la literatura, la pintura o la música, hi ha obres que requereixen una immersió prèvia en el seu llenguatge per ser plenament apreciades.

Una bona manera d'endinsar-se és començar amb la filmografia d'un director que ens cridi l'atenció. Aquesta exploració ens permet entendre millor el seu estil, la seva narrativa i la seva evolució. En el meu cas, **Tarantino** va ser la porta d'entrada. **Inglourious Basterds** i **Reservoir Dogs** em van captivar i em van despertar la curiositat per entendre com aquest director construeix les seves històries amb diàlegs brillants, personatges memorables i una posada en escena estilitzada.

A mesura que es guanya experiència, és possible que es comence a apreciar un cinema diferent, potser menys comercial, però igualment (o fins i tot més) enriquidor. Per a mi, **This Must Be the Place** del mestre **Paolo Sorrentino** va suposar un punt d'inflexió. Va ser la pel·lícula que em va fer veure que el cinema pot ser molt més que històries dinàmiques i guions enginyosos; pot ser també una experiència sensorial, una reflexió pausada sobre la vida i una exploració visual fascinant.

## El rebuig al blanc i negre

La resistència a veure pel·lícules clàssiques sovint prové d'una falta d'exposició. Quan estem acostumats a l'espectacularitat visual i als efectes digitals, el ritme pausat i la manca de color poden semblar una barrera infranquejable. Però aquesta barrera és més psicològica que real, i superar-la pot convertir-se en una experiència enriquidora.

## L'impacte d'educar la mirada

Aprendre a gaudir del cinema clàssic és com educar el paladar. Al principi pot semblar una tasca àrdua, però amb el temps esdevé un plaer que enriqueix. El cinema en blanc i negre ens permet centrar-nos en altres aspectes: la composició, el joc de llums i ombres, els diàlegs i la interpretació dels actors. L'absència de color elimina distraccions superficials i dirigeix la nostra atenció cap a l'essència de la narrativa.

Educar la mirada cinematogràfica és un procés continu que ens permet gaudir de pel·lícules que, en un primer moment, podrien haver-nos semblat estranyes o inaccessibles. Aturar-se, reflexionar i, si cal, tornar a veure una pel·lícula amb una nova perspectiva pot ser una manera excel·lent de millorar la nostra relació amb el cinema. I, a mesura que obrim el nostre ventall de referents, descobrim que el cinema és infinitament divers i sempre hi ha més per aprendre i gaudir.

## L'exemple de Poor Things: un pont entre dos mons

**Poor Things** de **Yorgos Lanthimos** és un exemple brillant de com el cinema contemporani pot actuar com a pont cap a estètiques més clàssiques. Aquesta pel·lícula, amb la seva cuidada fotografia, el seu ritme cadenciat i una narrativa que sembla inspirar-se en clàssics de la ciència-ficció i el cinema experimental, ofereix una experiència que convida l'espectador a detenir-se i reflexionar. No és un film de blanc i negre, però comparteix amb els clàssics la voluntat de construir una atmosfera i aprofundir en la psicologia dels personatges.

Aquells qui gaudeixen de **Poor Things** poden trobar-se fascinats per altres pel·lícules que exploren mons visuals i narratius semblants. _Films_ com **The Cabinet of Dr. Caligari** (1920) o **Metropolis** (1927) podrien ser-ne el pas següent, oferint una entrada natural al expressionisme alemany del cinema clàssic.

## Més enllà del cinema convencional: experiències visuals i reflexives

Però l'educació cinematogràfica no s'atura en el cinema clàssic. Pel·lícules com **The Tree of Life** de **Terrence Malick** o **Samsara** de **Lois Patiño** ens porten a un altre nivell, allunyat de les narratives convencionals que segueixen paradigmes com el de **Syd Field** o estructures com el camí de l'heroi de **Robert McKee**. Aquests _films_ es centren més en l'experiència visual i emocional, oferint imatges poètiques i reflexions profundes que sovint requereixen una atenció plena i una ment oberta.

Aquest tipus de cinema ens convida a deixar de banda la necessitat d'una trama lineal i ens convida a viure una experiència sensorial, com si cada escena fos un quadre que parla per si mateix. Són pel·lícules que poden actuar com a meditació visual, obrint-nos a noves maneres d'entendre el món i a aprofundir en la nostra pròpia identitat.

## Una invitació a explorar

Educar la mirada no significa rebutjar el cinema modern, sinó ampliar el ventall d'experiències i entendre que cada _film_, independentment de la seva època, té alguna cosa a dir-nos. Com a espectadors, tenim l'oportunitat de viatjar per la història del cinema, comprendre les seves evolucions i apreciar com les pel·lícules d'ahir han modelat les obres d'avui.

Potser el primer pas sigui senzill: una nit de cinema amb una pel·lícula de **Hitchcock**, **Billy Wilder** o **Armand Guerra**. O potser, simplement, donar una oportunitat a aquell clàssic de **Bergman** que sempre hem vist de reüll. Qui sap, potser en blanc i negre descobrim els colors més brillants.

