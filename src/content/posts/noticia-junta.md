---
title:La Junta Local de Seguretat Ciutadana de Llíria aprova el Pla Local de Seguretat
author: Carlos Castillo
date: 26/02/2026
tags: noticia
---

## Servirà per a coordinar de manera més ordenada els servicis dels diferents cossos policials


L'Ajuntament va celebrar el passat dia 25 la Junta Local de Seguretat Ciutadana en la qual ha aprovat el nou Pla Local de Seguretat. L'alcalde Paco Gorrea ha explicat que este document de treball “servirà per a millorar la coordinació ordenada dels servicis dels diferents cossos policials que operen al nostre municipi”.

Entre altres accions, s'estableixen els dispositius operatius de vigilància preventiva (DOVP) que contribuiran a una actuació més eficaç i àgil de les actuacions en matèria de seguretat, a més de l'ús de les noves tecnologies en la col·laboració policial.

En este sentit, el primer edil ha volgut tornar a ressaltar “l'excel·lent cooperació que existeix entre la Guàrdia Civil i la Policia Local, i un resultat d'això és l'efectivitat policial que ha tornat a permetre la resolució de prop del 60% dels fets il·lícits”.

La Junta Local de Seguretat Ciutadana va comptar amb la participació de l'alcalde Paco Gorrea el subdelegat del Govern a València José Rodríguez, l'edil de Protecció Ciutadana Francesc Fombuena, l'inspector-cap de la Policia Local de Llíria, el comandant de la Guàrdia Civil, i el sotsinspector de la Policia Autonòmica, així com representants dels grups polítics municipals.

En la reunió també es va fer balanç de l'any 2025 en el qual s'ha produït un lleuger descens dels delictes comesos a Llíria. Pel que respecta a la Policia Local, va prestar més de 22.000 servicis en este exercici. “El 80% correspon a actuacions de tota índole com a trànsit, compliment de les ordenances municipals, assistència en situacions d'emergència, labors d'informació a la ciutadania, animals de companyia, menors i programa VioGén. El 20% restant té relació amb fets delictius”, ha explicat el regidor de Protecció Ciutadana, Francesc Fombuena.


**Operatius especials**

D'altra banda, en la Junta s'han preparat els dispositius especials previstos per a garantir el bon desenvolupament dels pròxims esdeveniments multitudinaris que se celebraran a la ciutat, com les Falles, les festes de Sant Vicent Ferrer i el festival "Turia Music” (TUMU).

Finalment, s'han abordat les noves mesures judicials de protecció a les víctimes de violència de gènere.

![ Imatge ](/assets/continguts/recursos/20260226-junta.jpg "Imatge")