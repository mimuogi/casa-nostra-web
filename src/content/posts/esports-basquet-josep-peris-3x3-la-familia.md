---
title: Josep Peris, convocat amb la selecció espanyola de bàsquet 3x3
author: Sibilino
date: 10/02/2026
tags: esport
---

## El jugador, veí de la localitat, membre del València Basket 3x3 i del Caja Rural CB Zamora de Primera FEB, participarà en la concentració estatal que se celebrarà del 23 al 28 de febrer a Saragossa

La **Federació Espanyola de Bàsquet** ha fet pública la convocatòria oficial de la **selecció espanyola masculina de bàsquet 3x3** per a la concentració del pròxim mes de febrer, que se celebrarà del **23 al 28 de febrer a Saragossa**. Entre els 12 jugadors convocats i dos convidats sub-23, destaca una presència molt especial per al nostre poble: la de **Josep Peris**, veí de la localitat.

El edetà viu un moment especialment dolç en la seua trajectòria esportiva. L’estiu passat, **Josep** es va proclamar **campió del 3x3 Series Máster Final de Tenerife** en categoria masculina amb el **València Basket 3x3**, un dels tornejos més importants del circuit estatal d’aquesta modalitat. Aquest triomf va confirmar-lo com una de les figures destacades del bàsquet 3x3 a nivell nacional.

A més del seu paper en el **València Basket 3x3**, **Peris** compagina la disciplina 3x3 amb el **bàsquet professional**, defensant els colors del **Caja Rural CB Zamora**, equip de la **Primera FEB**. En la present temporada, el jugador del nostre poble acumula **18 aparicions**, amb una mitjana de **20 minuts per partit**, en què ha signat **13,9 punts, 2,7 rebots i 1,9 assistències** per encontre. En el global del curs suma **251 punts**, situant-se entre els **màxims anotadors de l’equip**, amb bons percentatges de tir, especialment des del **tir lliure**, amb un **90 % d’encert**.

Pel que fa a la situació del seu equip, el **Caja Rural CB Zamora** és actualment **dotzé classificat**, amb un balanç de **8 victòries i 10 derrotes**, immers de ple en la lluita per accedir a les **places de play-off d’ascens a l’ACB**. Aquestes places les marca ara mateix el **nové classificat**, el **Palma Palmer**, amb un registre de **9-9**, fet que manté obertes les opcions de l’equip zamorà.

La convocatòria de **Josep Peris** amb la selecció espanyola de bàsquet 3x3 suposa un motiu d’orgull per a tot el municipi i un reconeixement a l’esforç, la constància i el talent d’un esportista format des de la base. La seua presència amb **La Familia** porta el nom del poble fins a l’àmbit estatal i esdevé un referent per a les noves generacions d’esportistes locals.