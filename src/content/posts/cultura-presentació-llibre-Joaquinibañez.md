---
title: Ca la Vila acull la presentació del llibre sobre el mestre llirià exiliat a Mèxic, Joaquín Ibáñez
author: Carlos Castillo
date: 18/02/2025
tags: cultura
---

## L'alcalde Joanma Miguel va entregar a la filla del mestre exiliat la Medalla al Mèrit Civil del Govern d'Espanya

Ca la Vila va acollir ahir la presentació del llibre de **Jesús Moya, “Valencia en el corazón, México como destino. La vida entre dos mundos de Joaquín Ibáñez Martín”**. Esta obra representa un homenatge a la vida de **Joaquín Ibáñez**, nascut a Llíria en 1911, que va abandonar Espanya després de la Guerra Civil, i després d'estar internat en camp de concentració a França, va haver d'exiliar-se a Mèxic.

En l'acte organitzat per la Regidoria de Cultura que dirigix **Mª José Llopis**, l'alcalde **Joanma Miguel** va entregar a la filla del exiliat, de manera pòstuma, la Medalla al Mèrit Civil que el Govern d'Espanya li va concedir a Joaquín i que no va poder arreplegar en persona al morir en 1993. El primer edil va manifestar que este llibre “es tracta d'un merescut homenatge per a recuperar la memòria oblidada i saldar un deute moral amb persones com Joaquín, desconegut per a la gran majoria de la seua ciutat de naixement, obligades a l'exili pels seus ideals, i que van mantindre, amb enorme dignitat i compromís, l'estima per la seua terra, malgrat estar lluny d'ella”.

**Joaquín Ibáñez Martín** va ser un mestre compromés amb els ideals modernitzadors de la República, que forma part dels més de 40 llirians i llirianes documentades que van haver de viure l'exili amb les seues famílies. En terres mexicanes va ser **cofundador de la Casa Regional de València** en este país, principal **artífex de l'organització i implantació de les falles en la capital asteca**, entre moltes altres actuacions que va desenvolupar d'una intensa activitat cultural sempre vinculada a la seua terra natal.

Com comenta l'autor del llibre, **Jesús Moya**, Joaquín Ibáñez “va ser una persona excepcional, que sempre va portar amb orgull el nom de Llíria i València, i que va fer de l'expansió de la nostra cultura un sinònim d'esforç, humanitat i fraternitat entre pobles”.

![Presentació del llibre de Joaquín Ibáñez](/assets/continguts/recursos/20250224-presentació-libro-Joaquín-Ibáñez.jpg "Presentació del llibre de Joaquín Ibáñez")
