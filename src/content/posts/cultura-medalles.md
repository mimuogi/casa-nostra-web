---
title: Llíria reconeix la labor de la seua ciutadania amb la Medalla de la Ciutat
author: Carlos Castillo
date: 27/09/2025
tags: cultura
---

## Han rebut esta distinció la doctora Raquel Escrig Fernández, l'artista Miguel Silvestre Moros i el Centre Públic de Formació de Persones Adultes “Alts del Mercat”


L'Ajuntament ha entregat esta vesprada les distincions honorífiques de l'any 2025. En l'acte celebrat al centre Multiús, han rebut la Medalla de la Ciutat la doctora Raquel Escrig Fernández, l'artista Miguel Silvestre Moros i el Centre Públic de Formació de Persones Adultes “Alts del Mercat” de Llíria.

L'alcalde Paco Gorrea ha manifestat que amb estos guardons “expressem, amb veu unànime, l'orgull i la gratitud de la ciutat de Llíria per estes persones i entitats que han deixat empremta en la història col·lectiva de la nostra societat”.

“Amb el seu exemple, model d'inspiració, ens han ensenyat que la grandesa d'una ciutat no es mesura només pels seus monuments o la seua història, sinó per les persones que la fan avançar cada dia amb esforç, talent i generositat”, ha afegit el primer edil.

**PERSONES I ENTITATS GUARDONADES**
 
**Raquel Escrig Fernández** 
La doctora Raquel Escrig Fernández és una de les figures més destacades de la neonatologia a Espanya, ja que la seua labor ha contribuït de manera decisiva a l'avanç d'esta especialitat al nostre país. Actualment, exerceix com a cap clínica assistencial del servici de Neonatologia de l'Hospital Universitari i Politècnic La Fe. En paral·lel a la seua activitat clínica, compta amb un destacat perfil docent, investigador i divulgador.

Un dels moments més rellevants de la seua carrera va tindre lloc en 2024, quan va participar en una intervenció quirúrgica pionera a escala nacional: l'extirpació d'un tumor cardíac en una bebé en l'úter mitjançant la tècnica EXIT (Ex Utero Intrapartum Treatment), una operació extremadament complexa realitzada a les 28 setmanes de gestació. Raquel Escrig va jugar un paper essencial en l'equip multidisciplinari que va aconseguir esta fita mèdica, que ha sigut reconeguda com un avanç clínic sense precedents a Espanya.


**Miguel Silvestre Moros**
 Miguel Silvestre Moros és una figura destacada de l'escultura valenciana contemporània. Llicenciat en Belles Arts per la Facultat de Sant Carles de València, ha desenvolupat més de cinquanta anys de carrera dedicada a la creació escultòrica i a la docència artística. Al llarg de la seua trajectòria ha rebut nombrosos reconeixements de gran prestigi, com el Premi Nacional d'Escultura de la Direcció General de Belles Arts (1963 i 1964), el Premi Senyera de l'Ajuntament de València (1973) o el Primer Premi Jacomart del Saló de Primavera (1975), entre molts altres.

És una figura de referència per a nombrosos artistes i la seua obra, que ha sigut exposada en museus i sales de gran prestigi, es caracteritza per un llenguatge depurat, amb una gran coherència formal i expressiva, i una estètica molt personal, fidel als seus principis artístics durant tota la seua carrera.


**Centre Públic de Formació de Persones Adultes “Alts del Mercat”** 
El Centre Públic de Formació de Persones Adultes “Alts del Mercat” de Llíria compta amb una trajectòria de quatre dècades dedicades a la formació integral de persones adultes al municipi i la comarca. Des de la seua creació en 1985, el centre ha sigut un referent educatiu compromés amb la inclusió, la participació ciutadana i l'aprenentatge al llarg de la vida. La seua evolució ha estat marcada per una constant renovació pedagògica i per una ferma vocació de servici públic.

L'any 2025, coincidint amb el seu 40 aniversari, el centre va rebre el XXVIII Premi Ciutat de Dénia per a la formació de persones adultes, un guardó que reconeix el seu model socioeducatiu com a exemple de bones pràctiques. Esta distinció va posar en valor el paper del centre com a motor de transformació social, destacant iniciatives com l'Aula de la Ciutadania, els programes de voluntariat docent, els tallers creatius i els projectes d'internacionalització. Gràcies a la seua labor, centenars de persones han tingut accés a una segona oportunitat educativa, millorant la seua autonomia personal, la seua ocupabilitat i la seua participació cívica.


![ Foto del acte ](/assets/continguts/recursos/20250927-01entregadistinciones.jpg "Foto del acte")

![ Foto del acte ](/assets/continguts/recursos/20250927-02entregadistinciones.jpg "Foto del acte")

![ Foto del acte ](/assets/continguts/recursos/20250927-03entregadistinciones.jpg "Foto del acte")

![ Foto del acte ](/assets/continguts/recursos/20250927-04entregadistinciones.jpg "Foto del acte")
