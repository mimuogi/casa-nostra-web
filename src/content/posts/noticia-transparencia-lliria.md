---
title: Llíria se situa en el quart lloc en transparència municipal de les ciutats de la província de València  
author: Carlos Castillo
date: 09/02/2025
tags: noticia
---

## L'Ajuntament de la capital del Camp de Túria ha passat en quatre anys d'estar en el 13% al 70% de compliment en els indicadors oficials

El Govern municipal ha realitzat en els últims quatre anys una gran labor d'actualització i millora en les ferramentes de transparència del consistori, gràcies a la gran tasca feta des de l'Oficina de Transparència de la Secretaria Municipal. Fa poc més de 4 anys, l'Ajuntament edetà es trobava amb un percentatge de **compliment del 13%**, la qual cosa suposava complir amb **només 21 dels 162 indicadors en transparència internacional** segons DYNTRA (Dynamic Transparency Index), la plataforma que audita el grau d'execució d'estos barems. Actualment, Llíria **compleix amb 111 dels 161 indicadors**, degudament contrastats i actualitzats permanentment, la qual cosa suposa **un grau de compliment del 70%**.

L'avaluació de la transparència basada en l'índex DAM (Dyntra Ajuntaments i Municipis) mesura aspectes com la participació i col·laboració ciutadana, transparència econòmica i financera, contractacions de servicis, urbanisme i obres públiques, i dades obertes. DYNTRA desenvolupa una plataforma col·laborativa que té com a objectiu mesurar la informació pública de governs, administracions públiques, partits polítics, càrrecs electes i els diferents actors socials, d'una manera dinàmica, eficient, transparent i oberta.

Segons ha explicat el regidor de Transparència, Participació i Modernització, **Andreu Badía**, “per rànquings, l'Ajuntament de Llíria ha passat del lloc 430 que ostentava en 2020 a escala estatal, al número 62 en 2024, mentre que en la Comunitat Valenciana ocupa actualment el lloc 10, i a la província de València el quart lloc”.

Igualment, Badía ha assenyalat que, “conscients de l'obligació legal que tenia el municipi, l'Oficina de Secretaria ha vingut desenvolupant un costós i gradual treball de dotació de continguts, actualització de dades i posada en servici del portal de transparència local, utilitzant la mateixa solució tecnològica existent en combinació amb l'actual pàgina web municipal i amb altres plataformes com la de contractació de l'estat o la base nacional de subvencions”.

L'edil de Transparència ha valorat “molt positivament que en tan sols quatre anys, l'ajuntament s'haja situat en el lloc número 4 de València”, i ha agraït “la labor realitzada des de la Secretària General i la col·laboració rebuda d'altres àrees i servicis municipals responsables de la informació a subministrar, ja que ha sigut gràcies al treball conjunt i coordinat de tots elles que s'ha pogut aconseguir este grau de compliment. Tot això, sense cap cost addicional per al consistori, ni en termes de personal ni materials, perquè no s'ha recorregut a cap contractació externa ni a la creació de cap nou lloc de treball específic”.

En definitiva, “hem complit amb un dels objectius de la legislatura, que era millorar la transparència municipal i continuarem treballant per a oferir una millor informació a la ciutadania de Llíria, utilitzant com a mitjà l'ús eficient de les noves tecnologies i el coneixement aplicat en el camp de la ciència política, social i el Govern Obert”.