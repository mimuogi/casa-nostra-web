---
title: El Premi Grattia Maximilla estarà dedicat enguany a les dones que destaquen en la ciència o la tecnologia
author: Carlos Castillo
date: 22/01/2025
tags: noticia
---

## L'Ajuntament de Llíria convoca aquest guardó juntament amb els concursos de fotografia i cartells del 8M

L'Ajuntament de Llíria, a través de la Regidoria d'Igualtat, ha convocat el **Premi Grattia Maximilla 2025**. Aquest guardó, que celebra la seva desena edició, reconeix cada any les dones nascudes o empadronades al municipi edetà que han estat rellevants i pioneres en diferents àmbits de la societat, i que han contribuït a trencar prejudicis socials i culturals a favor de la igualtat.

Aquesta edició estarà dedicada a aquelles dones que destaquen pel seu treball en **l'àmbit de la ciència o la tecnologia**. El termini de presentació de candidatures per a aquest premi estarà obert fins al **21 de febrer**, a instàncies del propi ajuntament, entitats locals o la ciutadania.

D'altra banda, la Regidoria d'Igualtat de Llíria ha obert també el **període d'inscripcions per al XXIV Concurs de Cartells i el XVIII de Fotografia**, que s'organitzen amb **motiu** de la celebració del **Dia Internacional de la Dona**.

El concurs de cartells està dividit en dues modalitats segons l'edat: per a persones de fins a 16 anys i per a majors de 16 anys, mentre que el de fotografia és de categoria única. En cadascuna d'elles s'atorgarà un **primer premi dotat amb 200 euros**, un **segon premi de 150 euros**, i un **premi a la millor participant de la localitat amb 100 euros**.

Les persones participants **podran presentar els seus treballs fins al 21 de febrer**. Les bases de tots els premis estan disponibles al tauler d'anuncis de la web municipal.

El lliurament dels guardons es realitzarà el 8 de març, coincidint amb la commemoració del Dia Internacional de la Dona, a Ca la Vila.

![Premis Dia de la Dona 2025](/assets/continguts/recursos/20250122-Cartell-igualtat.jpg "Premis Dia de la Dona 2025")







