---
title: La nostra ciutat acollirà el Festival d’Ensembles de Saxofons de la Comunitat Valenciana “Sincronisax"
author: Carlos Castillo
date: 10/05/2025
tags: cultura
---

## Al voltant de 400 saxofonistes es donaran cita a la capital del Camp de Túria el pròxim 17 de maig


Llíria, Ciutat Creativa de la Música per la UNESCO, acollirà el pròxim **17 de maig** el **Festival d’Ensembles de Saxofons de la Comunitat Valenciana “Sincronisax”**. Este esdeveniment està organitzat per **DidàcticSax** amb la col·laboració de **l'Ajuntament** i la **Mancomunitat del Camp de Túria**.

A l'acte de presentació d'esta trobada musical van assistir el alcalde **Joanma Miguel**, la regidora de Cultura **María José Llopis**, la presidenta de la Mancomunitat **Amparo Navarro**, i el director del projecte **Migue Castillo**, a més de diferents compositors que participen en la iniciativa.

El festival es desenvoluparà entre el **centre Multiús** i la **Plaça Major**, on s'interpretarà l'obra composta en exclusiva per a l'esdeveniment per **Omar Sala**, **“Sincronisax”**, i que serà interpretada per prop de 400 saxofonistes.

Estos instrumentistes venen de tot arreu de la Comunitat Valenciana, tant de conservatoris superiors com professionals: **València, Torrent, Llíria, Utiel, Castelló, la Vall d'Uixó, Borriana, Vila-real, Segorbe, Alacant, Elx, Dénia i Altea**. I a més, comptarà amb la participació d'un grup creat per a l'ocasió, **l’Ensemble del Camp de Túria**, format per saxofonistes de totes les escoles de música de la comarca.

A més, al llarg de jornada s'interpretaran, entre altres, fins a **14 obres d'estrena** realitzades pels compositors **Ferran Sanchis, Iluminada Pérez, José Carlos Luján, Iván Romero, Eduardo Nogueroles, José Joaquín Sanjuán, Leandro Perpiñán, Juan Bautista Meseguer, Iván Romero, Teo Aparicio, Enrique Cárcel i Sixto Herrero**.

La regidora de Cultura, **María José Llopis**, va assenyalar que es tracta de “un esdeveniment únic en el qual cal destacar el treball de DidàcticSax i l’Ensemble Camp de Túria, que arreplega de les escoles de les poblacions de la comarca, i tant l'alumnat i les seues famílies com el professorat estan fent un gran esforç perquè esta cita siga un èxit, també amb el suport de les societats musicals”.

Per part seua, l'alcalde **Joanma Miguel** va voler destacar que el festival “contribuirà a convertir Llíria en un referent mundial de creativitat i innovació dins de l'instrument del saxofon”.

![ Imatge del compositors, l'alcalde, regidors, presidenta de la mancomunitat i el director del projecte ](/assets/continguts/recursos/20250510-fotossincronisax.jpg "Imatge del compositors, l'alcalde, regidors, presidenta de la mancomunitat i el director del projecte")

![ Cartell oficial del festival ](/assets/continguts/recursos/20250510-cartellsincronisax.jpg "Cartell oficial del festival")
