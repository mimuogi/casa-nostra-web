---
title: Els mussols continuen: Un cop damunt la taula
author: Sergi Rodilla Alamà
date: 11/12/2024
tags: esport
---

## El C.E.B. Llíria guanya en un partit on, si alguna cosa no ha faltat, han sigut els punts

El **Nadunet Refitel Bàsquet Llíria** continua amb la seua impressionant ratxa, sumant la **novena victòria consecutiva** i la quarta com a visitant, mantenint-se com a líder després d'aconseguir una increïble victòria de forma molt contundent en un dels pavellons més complicats del campionat, dominant i abusant amb autoritat al **C.B. Prat** i posant fi a la imbatibilitat que mantenia el **Pavelló Joan Busquets**.

L’enfrontament va començar amb un **Llíria** molt seriós, concentrat i amb les idees molt clares, aprofitant una excel·lent circulació de pilota amb transicions ràpides i cistelles a la pintura dels jugadors interiors. Especial menció per al pivot edetà **Kandulu**, que, com ja és habitual, va intimidar tant en defensa com en atac.

Malgrat el bon inici dels de **Camp de Túria**, els pratencs van saber respondre al fulgurant començament dels edetans, castigant les seues errades defensives i mostrant un encert descomunal des de la línia de triple, amb un **50% d'efectivitat**. Este rendiment, per sobre de les seues possibilitats i difícil de mantindre, va permetre als locals arribar al descans amb un marcador favorable de **49-45**.

A la segona part del partit, malgrat l'encert dels jugadors de la comarca del Barcelonés, els edetans van elevar la seua intensitat defensiva i van corregir tots els errors comesos a la primera part. El **Llíria** va capgirar la situació i, quan va arribar el moment clau, no van vacil·lar. Com si foren una aplanadora imparable, els edetans van finalitzar el partit amb una diferència aclaparadora de **22 punts** i deixant el marcador en un contundent **67-89**.

En un partit on la cistella semblava fer-se xicoteta quan el **Llíria** llançava des de la línia de tres, l'inesgotable jugador edetà **Godwin**, es va fer gran a la pintura i va dominar tant el rebot ofensiu com defensiu. **Godwin** semblava estar en tots els llocs del camp i tindre les mans enganxades a la pilota, acabant el partit amb un estratosfèric **doble-doble** de **16 punts** i **14 rebots**.

Però si algú mereix una menció especial es **Josep Pérez**, el destacat **MVP** que va tornar a la seua casa durant la **temporada 17/18**. **Josep**, amb **20 punts**, **6 assistències** en **26 minuts** a pista, va ser, sens dubte, el millor jugador al parquet. És el factor diferencial en cada partit, el director d’orquestra ideal. Controla els temps del joc en tot moment, fa veure que les coses difícils són fàcils; quan cal passar la pilota, ho fa; quan ha de penetrar, penetra; i quan ha de tirar, tira. Este jugador és notòriament superlatiu.

Doncs bé, els mussols estan en estat de gràcia. Continuen amb la seua increïble ratxa i els adjectius malauradament, comencen a esgotar-se, demostrant que, tot i jugar fora del **Pla de l’Arc** i sense el caliu de la seua afició, també saben guanyar. Esta victòria no només és un cop d’autoritat sobre la taula, sinó també un missatge clar i directe cap al seu principal rival, que els recorda que: estan preparats per a afrontar qualsevol repte en la lluita pel lideratge.

El **dissabte 14 de desembre** a les **18:30 hores**, torna l’infern groc i negre a **Pla de l'Arc**, en un partit que serà especial per a molts, especialment per aquelles persones que han jugat o juguen en les categories inferiors del **C.E.B. Llíria**. Els nostres s’enfrontaran al **C.B. L'Horta Godella** en un partit clàssic, una rivalitat que ve de lluny i que, sens dubte, es viurà amb un ambient diferent i carregat d’intensitat.