---
title: Paco Gorrea, nou alcalde de Llíria
author: Carlos Castillo
date: 06/07/2025
tags: noticia
---

## Pren el relleu de Joanma Miguel per a la resta de la legislatura pel pacte de govern entre les seues formacions polítiques


El regidor socialista **Paco Gorrea** va ser elegit el passat **divendres dia 4**, nou alcalde de Llíria. En el ple extraordinari que es va celebrar a Ca la Vila, el fins ara primer edil, Joanma Miguel, li ha entregat de manera simbòlica la vara de comandament, d'acord amb el pacte de govern entre les seues dos formacions polítiques per a alternar l'Alcaldia al llarg de la legislatura.

Paco Gorrea pren el relleu per a ser alcalde durant els dos pròxims anys, gràcies als vots rebuts pels 11 membres de l'actual equip de Govern (Compromís-MOVE i PSOE). Per part seua, Reme Mazzolari (PP), que també ha presentat candidatura, ha rebut el suport dels 8 regidors del seu grup, i José Luis Milio (VOX), els dos del seu.

El nou alcalde de Llíria, **Paco Gorrea**, va destacar en el seu discurs, que “tenim reptes importants en el que resta de legislatura, avançar en el desenvolupament urbà i sostenible, activar el nostre potencial industrial i econòmic, tancar un gran pacte per la cultura i el patrimoni, fomentar el teixit social i comercial, reforçar els servicis socials, garantir oportunitats per a la joventut i cuidar els qui més ens necessiten”.

El primer edil va advocar per una línia continuista en la gestió municipal treballant conjuntament amb tot l'equip de Govern, i va tindre paraules d'agraïment per al seu predecessor en el càrrec, **Joanma Miguel**, al qual li ha reconegut “la seua entrega, treball i compromís amb Llíria durant estos últims anys”.

Igualment, va oferir diàleg a l'oposició “per a aconseguir, des de la pluralitat, punts de trobada pel bé comú del poble”.

També va demanar al personal municipal el seu suport “perquè són el verdader motor que dona vida al servici públic d'esta casa”.

Finalment, **Paco Gorrea** va agraïr  la confiança depositada en la seua persona per a assumir l'Alcaldia, on no faltarà “esforç, honestedat i la ferma voluntat de fer el millor per a Llíria”. “Des d'esta enorme responsabilitat, tota la ciutadania podrà trobar un alcalde obert a escoltar i dialogar per a construir solucions col·lectives”.



![ El nou alcalde amb la vara de comandament ](/assets/continguts/recursos/20250706-01elecciónPacoGorreaalcalde.jpg "El nou alcalde amb la vara de comandament")

![ Joanma Leon i Paco Gorrea després de entregar el primer la vara de comandament ](/assets/continguts/recursos/20250706-02elecciónPacoGorreaalcalde.jpg "Joanma Leon i Paco Gorrea després de entregar el primer la vara de comandament")

![ Foto de la nova composició de la corporació municipal ](/assets/continguts/recursos/20250706-03elecciónPacoGorreaalcalde.jpg "Foto de la nova composició de la corporació municipal")