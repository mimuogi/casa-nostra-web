---  
title: Apareix un cadàver amb signes de violència en un paratge rural de Llíria  
author: Quique Monfort  
date: 21/04/2025  
tags: noticia  
---

Un agricultor que es dirigia a treballar a les seues terres als voltants de Llíria va topar aquest diumenge al matí amb una escena colpidora: el cos sense vida d’un home, parcialment calcinat i amb múltiples ferides compatibles amb l’ús d’un arma blanca. La troballa, produïda en una zona agrícola situada entre els termes municipals de Llíria i Pedralba, ha activat una investigació per part del **Grup d’Homicidis de la Guàrdia Civil de València**, que s’ha fet càrrec del cas.

El cadàver va ser localitzat prop de la CV-376, carretera que connecta ambdues localitats de la comarca del Camp de Túria. Després de rebre l’avís, una patrulla de la Guàrdia Civil es va desplaçar amb rapidesa fins al lloc per a assegurar l’escena i activar el protocol corresponent en aquests casos. Els agents del quarter de Riba-roja van iniciar les primeres diligències, fins que l’equip especialitzat en homicidis va prendre el relleu. També es van desplaçar fins a la zona el jutge de guàrdia i el metge forense per a procedir a l’aixecament del cos.

Les primeres investigacions apunten que el crim no es va cometre al mateix lloc on es va trobar el cadàver, ja que a la zona no s’han detectat restes de sang que indiquen que allí es produïra l’agressió. Tot indica que el cos va ser transportat amb un vehicle fins al camp, on posteriorment va ser incendiat.

La víctima, que ja ha sigut identificada per les autoritats, comptava amb antecedents relacionats amb el tràfic de drogues i altres delictes. La seua mare en va denunciar la desaparició cap al migdia del mateix diumenge, quan els agents ja estaven immersos en el procés d’identificació. La seua última detenció es va produir l’11 de març a Llíria per possessió de marihuana i conducció sense permís.

El cas s’investiga sota la hipòtesi d’un ajust de comptes relacionat amb l’entorn delictiu del difunt. Especialistes en Criminalística i agents de la Guàrdia Civil van rastrejar la zona a la recerca de proves com empremtes, restes de pneumàtics o qualsevol indici que ajude a reconstruir els fets. També es van fer fotografies detallades del cadàver i de l’escena per a la seua anàlisi posterior.

El cos ha sigut traslladat a **l’Institut de Medicina Legal de València**, on se li practicarà l’autòpsia que podria aportar més dades sobre les circumstàncies i el moment exacte de la mort. La Guàrdia Civil manté oberta la investigació per aclarir els fets i trobar els responsables.

