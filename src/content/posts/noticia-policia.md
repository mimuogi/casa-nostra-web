---
title: Es reforça la seguretat amb 23 noves càmeres de videovigilància
author: Carlos Castillo
date: 21/01/2026
tags: noticia
---

## Aquestes noves càmeres s'instal·laran tant en el nucli urbà com en urbanitzacions, ampliant la cobertura de seguretat a més zones del terme municipal


L'Ajuntament, a través de la Regidoria de Protecció Ciutadana, instal·larà 23 noves càmeres de videovigilància d'última tecnologia en diferents punts del municipi, tant en el nucli urbà com en urbanitzacions, per a reforçar la seguretat viària i el compliment de les ordenances municipals.

Aquests mitjans ampliaran la cobertura de CCTV existent i inclourà càmeres amb gravació en alta qualitat, gran capacitat d'emmagatzematge i enviament d'imatges als servidors municipals. Nou d'aquests nous dispositius comptaran amb sistemes de reconeixement de matrícules.

Aquesta actuació permetrà una gestió més eficient del trànsit, el control d'infraccions i la millora de la seguretat ciutadana com a element dissuasiu. A més, facilitarà el seguiment de la neteja viària i la detecció de conductes incíviques.

El regidor de Protecció Ciutadana, Francesc Fombuena, ha assenyalat que l'adquisició d'aquest nou equipament tecnològic “se suma als bons resultats que va registrant el municipi en matèria de seguretat, amb una taxa de criminalitat convencional baixa i una taxa d'esclariment de delictes al voltant del 60%, fruit del treball coordinat de la Policia Local amb la Guàrdia Civil i la resta forces i cossos de seguretat”.

“La incorporació d'aquests sistemes de videovigilància permetrà continuar millorant la capacitat d'investigació i resposta davant incidents, facilitant la identificació de vehicles i persones implicades en fets delictius, i contribuint a mantindre Llíria com un municipi segur i tranquil”, ha afegit.

Per part seua, l'alcalde de Llíria, Paco Gorrea, ha destacat que aquesta actuació “no és una mesura aïllada, sinó la continuïtat d'un treball sostingut del Govern municipal per a dotar a la Policia Local de més ferramentes i recursos que li permeten desenvolupar la seua tasca amb més eficàcia i donar una millor resposta a les necessitats de la ciutadania”.