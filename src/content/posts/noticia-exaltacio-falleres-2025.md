---
title: Llíria celebra l'exaltació de les seues falleres majors i president infantil de 2025
author: Carlos Castillo
date: 15/12/2024
tags: noticia
---

## Arantxa Redondo, Marta Boscà i Cesc Gea han rebut el reconeixement del col·lectiu faller de la nostra ciutat


El teatre de la Unió Musical de Llíria va acollir el passat 7 de desembre la gala d'exaltació de la fallera major de Llíria 2025, Arantxa Redondo Ruiz, la fallera major infantil Marta Boscà Fos, i el president infantil Cesc Gea Merino.

L’alcalde **Joanma Miguel**, acompanyat per la regidora de Festes **Mª José Llopis** i la presidenta de la Junta Local Fallera **Enri Fitos**, va imposar la banda acreditativa del seu regnat a les noves representants de la festa al municipi, mentre que el president infantil va rebre el distintiu del seu càrrec honorífic.

L’acte de presentació oficial de les falleres majors i del president infantil de Llíria va estar precedit per una recepció, a Ca la Vila, a les juntes locals assistents. Posteriorment, van desfilar en cercavila fins al teatre de la Unió, on es va viure una vesprada d’intenses emocions amb l’exaltació.

La gala va començar amb un espectacle musical a càrrec de la **Falla Plaça de Lepanto de Benetússer**, que va voler servir també com a homenatge i suport a totes les comissions dels municipis afectats per la DANA.

Després dels habituals discursos de les noves representants, per l'escenari van passar totes les comissions de la localitat, juntes locals convidades i diverses entitats del municipi, per a retre un sentit homenatge a les persones en qui se centraran totes les mirades de les Falles 2025 a Llíria.

La **cort d’honor de la fallera major** està formada per **Maite Torrero**, **María Fitos**, **Tania Navarré** i **Luisa Sotoca**. Mentrestant, la **cort infantil** la componen les xiquetes **Noemí Gallardo**, **Àngela García** i **Leire Sánchez**.

Amb aquesta gala, **Arantxa Redondo, Marta Boscà i Cesc Gea** comencen a viure amb gran il·lusió la plenitud del seu any, i els esperen nombrosos actes que els conduiran fins a la festa fallera de 2025.

![Exaltació de les falleres majors](/assets/continguts/recursos/20241215-exaltacio-FFMM_Llíria.jpg "Exaltació de les falleres majors")