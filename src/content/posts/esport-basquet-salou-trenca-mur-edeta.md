---
title: El Salou trenca el mur edetà amb un festival de triples
author: Sibilino
date: 03/02/2025
tags: esport
---

## Tercera derrota consecutiva: el Llíria cau davant l'OCA GLOBAL - CB Salou

El **Nadunet Refitel Llíria** va sumar la seua tercera derrota consecutiva en caure davant **l'OCA GLOBAL - CB Salou** per **88-94** en un partit competit on els edetans van demostrar caràcter, però es van veure superats pels alts percentatges d'encert de l'equip rival. La defensa de la línia exterior continua sent l'assignatura pendent, una fragilitat que el conjunt visitant va saber aprofitar a la perfecció.

Amb la necessitat de recuperar bones sensacions i retrobar-se amb la victòria, el Llíria va eixir al Pla de l'Arc amb intensitat. El primer quart va ser un intercanvi de colps constant, on cap dels dos equips aconseguia prendre avantatge **(22-22)**. **Kandulu** i **Josep Pérez** van liderar l'ofensiva local, mentre que Salou responia amb un joc coral i una gran precisió des de la línia de tres punts.

El segon quart va marcar un punt d'inflexió. Els locals van desplegar un recital ofensiu amb un altíssim percentatge d'encert, castigant una vegada i una altra la defensa visitant. El parcial de **32-23** va deixar el **CB Salou** contra les cordes, incapaç de frenar el _show_ de **Kennedy Clement** amb el seu característic joc explosiu amb un parell de _dunks_ que van fer esclatar l'eufòria a la graderia local.

Malgrat la dificultat, l'equip català no va abaixar els braços. En un escenari on pareixia que els locals tenien la victòria a la mà, els salouencs van ajustar la defensa i van trobar millors opcions en atac. L'exercici de resiliència que acostumen a fer els nostres jugadors al tornar del descans estava ara mateixa en contra, els espectadors no van deixar d'animar, comandats per una **Paranoia Edetana** que, una vegada més, va fer del Pla de l'Arc un infern per als visitants que arribarien als últims 10 minuts a només 3 punts d'empatar el partit.

L'últim quart va ser una batalla de nervis i estratègia. El Llíria va veure com els visitants van aconseguir capgirar el marcador. La falta de contundència defensiva en moments decisius va permetre al **CB Salou** posar-se per davant. Els tirs alliberats dels visitants van ser letals, i encara que els edetans van intentar la remuntada amb un **Kandulu** imparable (MVP indiscutible amb un altre **doble-doble**: **23 punts i 11 rebots**), no van ser suficients per a donar-li la volta al marcador. El parcial final de **15-24** va acabar sentenciant el partit.

Els últims minuts del partit van estar carregats de faltes i tensió. **Kennedy Clement** va acabar expulsat per acumulació, mentre que per part del **CB Salou**, **Barksdale (dorsal 42)** també va veure's obligat a abandonar la pista. Aquest tram final, ple d'interrupcions, va dificultar qualsevol intent de remuntada per part dels locals.

Més enllà de la derrota, el **Llíria** ha de centrar-se per recuperar la seua identitat defensiva (tercera millor defensa de la lliga) i la confiança de cara al play-off. La clau estarà en corregir els errors en la defensa exterior i tornar a ser aquell equip sòlid que ja ha demostrat ser.

El pròxim repte serà vital, els nostres viatgen a les Illes Canàries per a enfrontar-se al **Gran Canària** el dissabte **8 de febrer** a les **19:30 h**. Actualment **huité** la classificació general amb **24 punts** i un parcial de **8-8** després de tres derrotes consecutives. Cal donar un cop damunt la taula i recuperar la senda de la victòria per demostrar que, malgrat les dificultats, aquest equip està fet per a competir fins al final.