---
title: Es compleixen 75 anys de la primera Falla itinerant de Llíria
author: Carlos Castillo
date: 20/03/2025
tags: cultura
---

## Es tractava d'una falla infantil que anava plantant-se cada dia en un lloc diferent del nostre poble 

Va ser en un capítol de pòdcast sobre Llíria, però no nostre. Al pòdcast edetà d'història "Cròniques Edetanes", els nostres amics Sime Jordan i Joan Bell-lloc varen voler dedicar un capítol a la història de les falles del nostre poble. En ell, Manolo Sànchez Vidagany parlava d’una falla infantil “itinerant” de l’any 1950, que va tindre molt d’èxit i va ser molt celebrada. Era una falla de la qual es tenia testimonis d’ella, però hi havia alhora poca concreció i cap document oficial al respecte.

Però, gràcies a la publicació de l'episodi, que va fer ressonar el tema, varen aparéixer documents que donarem llum a tota la situació. El testimoni clau ha estat Sime Galduf, conegut com a "SIMEONIN el del forn", qui en aquell temps, amb només catorze anys, va exercir com a president de la comissió fallera. Ell mateix va facilitar el llibret oficial de la falla, aportant una valuosa peça documental que permet entendre millor aquesta celebració tan especial i amb la que s’ha pogut reconstruir amb detall la història d'aquesta falla infantil itinerant de 1950. Fins ara, aquesta falla era coneguda per molts testimonis, però mancava informació concreta sobre la seua organització i desenvolupament, i just ara, l'any del seu 75 aniversari s'ha recuperat la documentació relativa a aquesta.

La comissió estava composta pel secretari RAFAELIN el de la terra, el depositari MIGUELITO el Fullasco, el cobrador LLUISET Guardiola i els vocals PEPITO el Pintoret, AGUSTINET el de Taroncher, VISANTICO el Rateret, MIGUELITO el Torró i PEPET el del Carroser. A més, la Fallera Major de la comissió va ser Mari Trini Salas, acompanyada per una destacada Cort d’Honor formada per Conchita Miguel, Mari-Tere Marti, Rosarito Montesinos, Paquita Nacher, Conchita Calvo, Amparin Botella, Sunsionin Torres i Marujin del Rio. El ninot central era el Quixot e Cervantes, amb una crítica a com els tebeos estaven causant que la gent deixara de  llegir els clássics. 

El programa de festes de 1950 reflecteix el caràcter dinàmic i innovador d’aquesta falla infantil. La cronologia dels actes va ser la següent:

Dijous 16 de març a la nit: Plantà de la falla davant de ca la Viuda.

Divendres 17 de març a la una del migdia: Trasllat de la falla a la Plaça Major Antiga (a la Vila Vella), seguit d’una cercavila i cavalcada infantil. (Per tant, converteix aquesta falla en l'única Falla plantada a la Vila Vella)

Dissabte 18 de març: Nou trasllat de la falla als Quatre Cantons de ca Bomba, amb cercavila i desfilada.

Diumenge 19 de març: A la una del migdia, últim trasllat a la plaça dels Carlistes, on finalment la falla va ser cremada a les 10 de la nit.

Aquest redescobriment documental no només permet recuperar una part important de la memòria històrica de les Falles del nostre poble, sinó que també posa en relleu la creativitat i l’esperit festiu dels joves fallers de l’època. La falla infantil itinerant de 1950 és, sens dubte, un exemple de la vitalitat i la tradició que caracteritzaven i continuen caracteritzant la nostra festa. 

![Llibret de la falla itinerant de 1950](/assets/continguts/recursos/20250320-llibret-falles.jpg "Llibret de la falla itinerant de 1950")

