---
title: Nadal i Berto signen taules al derbi
author: Sibilino
date: 13/04/2025
tags: esport
---

**Llíria U.D.** i **Racing Llíria** van protagonitzar un derbi intens, emocionant i carregat d’alternatives, que va acabar amb un **empat a u** que no deixa plenament satisfet cap dels dos conjunts. La igualtat en la possessió i la intensitat durant els 90 minuts van reflectir la rivalitat local, però també la necessitat de sumar de tres en una jornada clau.

El partit no va tardar a oferir el primer sobresalt. Al primer minut, en un baló dividit, **Miguel Alapont** va quedar estés a la gespa, deixant gelat el públic local. El central i líder defensiu del **Llíria U.D.** semblava tocat i a punt d’abandonar el terreny de joc, finalment va poder aguantar com un veterà i completaria el partit amb solvència i protagonisme.

Els primers minuts van estar marcats pel tanteig i la lluita pel domini. El **Llíria U.D.** intentava portar la iniciativa, amb una proposta basada en la possessió i la sortida neta des del darrere. El primer avís va arribar al minut 16, quan **Nadal** va rematar sense massa força a les mans d’un segur **Eduardo Martínez**.

El **Racing Llíria** va respondre immediatament amb una jugada combinativa que acabaria amb un xut de **Jonathan Manes 'Mara'** des de la frontal que va acariciar el pal esquerre de la porteria defensada per **Cristian**. Poc després, una passada llarga precisa de **Miguel Alapont** va habilitar de nou a **Nadal**, que va tornar a rematar sense encert.

Els últims minuts del primer temps van tindre el cor en un puny als aficionats locals. El **Racing** va disposar de l’ocasió més clara fins al moment: un davanter visitant va intentar una vaselina mil·limètrica davant l’eixida de **Cristian**, el porter va aconseguir tocar-la per permetre que **Alapont**, salvador, desviara la pilota a temps i evitara el gol.

La polèmica arribaria tot just abans del descans. Amb **Nadal** sent atés fora del camp i el **Racing** aprofitant la superioritat numèrica, la defensa del **Llíria U.D.** va recuperar la pilota i llançà una contra prometedora. Amb un 3 contra 1 clar, l’àrbitre va assenyalar el final de la primera part entre les protestes de la banqueta i la graderia local, que consideraven la jugada com una oportunitat manifesta de gol. L'àrbitre va ser clar, el temps ja havia estat complet.

A la segona meitat es va mantindre el ritme viu. Només començar, el **Racing** va avisar amb una nova arribada. La rèplica va ser immediata per part del **Llíria U.D.**, amb una acció de **Santi** que no va trobar porteria. Al minut 50, arribaria el primer gol del partit: recuperació de **David Llavata**, passada oberta a **Nacho** i centrada precisa que **Nadal** desvià subtilment per inutilitzar la bona estirada **d’Eduardo Martínez**.

La resposta del Racing no es va fer esperar. Set minuts més tard, una falta lateral servida amb intenció va ser pentinada per **'Berto'** al fons de la xarxa, establint l’empat a u i posant el marcador en equilibri.

El tram final del partit va oferir alternatives per als dos conjunts. Al 75, una bona jugada col·lectiva del **Llíria U.D.** va deixar **Omar** sol davant **d’Eduardo**, el seu tir, fluix i 'mossegat', va acabar a les mans del porter. I quan més apretava el **Racing**, al minut 85, **Miguel Alapont** tornava a aparéixer per salvar els seus, traient de sota els pals una pilota que ja havia superat **Cristian** després d’un centre lateral enverinat.

En l’últim sospir, el **Racing** va estar a punt d’endur-se els tres punts amb un córner que van aconseguir rematar estavellant la pilota al travesser.

Amb l’1-1 final, el derbi es tanca amb repartiment de punts. És cert que el **Llíria U.D.** va generar més ocasions, tot i que el **Racing** va tindre les més clares. Un resultat que reflecteix la igualtat sobre la gespa i que sap a poc per a dos equips amb aspiracions més altes.

Amb aquest resultat, el **Llíria U.D.** es manté en la **8a posició** de la classificació amb **37 punts**, després de 25 jornades disputades. Els edetans acumulen 10 victòries, 7 empats i 8 derrotes, amb un balanç de 47 gols a favor i 44 en contra. Per la seua banda, el **Racing Llíria** segueix en **l’11a posició** amb **30 punts**, fruit de 8 victòries, 6 empats i 11 derrotes, amb 50 gols marcats i 38 encaixats.