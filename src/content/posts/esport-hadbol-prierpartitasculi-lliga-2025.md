---
title: El Sènior Masculí 'A' del Club Balonmano Llíria cau al seu debut de lliga
author: Sibilino
date: 28/09/2025
tags: esport
---

## Els edetans cauen 23-30 contra el Torrellano

El **Club Balonmano Llíria Sènior Masculí 'A'** va debutar aquest cap de setmana en la **Segona Nacional masculina** amb una derrota **(23-30)** davant el **CB Torrellano**, un dels rivals més exigents del grup. Tot i el resultat final, els edetans van mostrar fases de joc molt serioses i van competir de tu a tu, arribant a **empatar** el duel abans del descans.

L’inici no va ser gens fàcil: el **Torrellano** va colpejar amb rapidesa i va aprofitar algunes imprecisions locals per a situar-se **0-2** en els primers compassos. El Llíria va reaccionar i, amb encert en atac, es va mantindre dins del partit **(1-2, 2-4, 3-5)**. **Kike Orts**, amb una doble parada espectacular, va mantindre viva l’esperança de no perdre-li la cara a l'encontre. No obstant això, l’eficàcia del porter visitant —amb fins a tres intervencions de mèrit que van gelar la graderia local— i l’encert ofensiu del **Torrellano** van permetre als alacantins ampliar diferències fins al **3-7**, una renda que els va donar major tranquil·litat.

Lluny de rendir-se, els edetans van apujar el ritme i van protagonitzar una gran reacció col·lectiva. A base de defensa, rapidesa i encert, el marcador es va ajustar progressivament fins al **11-11**, fent esclatar el **Pla de l’Arc**. Tanmateix, després d’un temps mort visitant, el **Torrellano** va tornar a imposar el seu joc i va marxar al descans amb un avantatge de tres gols **(13-16)**.

La represa va mantindre la mateixa tònica: els visitants sostenien la renda mentre el **Llíria** responia amb coratge **(15-19, 16-19)**. Tot i això, diverses accions puntuals —un penal i l’exclusió al **minut 45**, que va obligar els locals a jugar sense porter en atac i amb inferioritat— van trencar el ritme del partit. Fins i tot es va produir una doble inferioritat amb l’exclusió de dos minuts de **Caberno**, situació que va deixar els edetans amb només quatre jugadors de camp en defensa.

**Kike** va tornar a aparéixer amb una aturada providencial que va mantindre viu l’equip, però el **Torrellano** va aprofitar la superioritat per a obrir una escletxa definitiva **(17-23, 18-25)**. Tot i això, el Llíria mai va perdre la cara al partit i va continuar competint fins al final, amb bons gols col·lectius que van deixar el marcador en un **23-30** final.

Un resultat dur, però amb moltes notes positives: la capacitat de reacció, la intensitat en defensa i la connexió amb l’afició fan pensar que aquest equip té molt a dir en la lliga. En la pròxima jornada, els **d’Antonio Cotanda** buscaran sumar els primers punts de la temporada.