---
title: L'Ajuntament prepara el municipi davant futures danes
author: Carlos Castillo
date: 22/07/2025
tags: noticia
---

## La Brigada Camins du a terme treballs de neteja i condicionament del tanc de tempestes i canal que dona alleujament a les aigües pluvials de la zona de Sant Vicent

El regidor de **Mobilitat Sostenible i Camins**, **Paco García**, ha manifestat que l'Ajuntament de Llíria, “com fa els últims anys, s'està preparant novament amb diverses mesures de prevenció enfront del canvi climàtic que va assotant la costa mediterrània i puntualment el municipi edetà”. Per a això, la **Brigada de Camins** ha fet els treballs de neteja, desbrossament i condicionament del tanc de tempestes situat en la partida de **Chércol**, en **l'eixida direcció a Casinos**, on paren les aigües de desbordament de la séquia Major en cas de fortes pluges a la zona de Sant Vicent.

**García** ha assenyalat que este sistema d'evacuació “es va dissenyar en els anys 90, quan van començar a donar-se episodis de fortes pluges amb la denominada gota freda, els quals van afectar greument el municipi, arribant a inundar per complet la zona del Prat i Sant Vicent. Pel que es va optar per construir una xarxa d'evacuació i un tanc de tempestes que donara cobertura a forts episodis de pluja, per a poder abocar amb facilitat l'aigua sobrant a la Rambla Primera”.

L'edil ha apuntat que els operaris de la Brigada de Camins “han actuat tant amb maquinària com manualment dins del canal desaiguador per a poder llevar les males herbes que, any rere any, s'acumulen i creixen en el llit i en el mateix tanc de tempestes”. “L'objectiu és garantir que l'aigua no es puga retindre i impedir eventuals obstruccions en el sistema d'evacuació de les aigües pluvials que aboquen a través del tanc de tempestes a la Rambla”, ha afegit.

Este tipus d'actuacions, afirma **García**, “són imprescindibles en instal·lacions d'este tipus. Per això, dins del pla de treball de la Brigada de Camins s'ha establit una operativa cada any en estes dates per a poder estar preparats per a qualsevol eventualitat meteorològica que comporte un augment del cabal d'aigua en la séquia Major”.

Amb estes mesures de prevenció, el municipi es prepara per a una eventual dana estival i per a les quals puguen arribar a la tardor.

![ Treballs de prevenció DANA ](/assets/continguts/recursos/20250722-trabajosprevencióndana.jpg "Treballs de prevenció per a la DANA")

