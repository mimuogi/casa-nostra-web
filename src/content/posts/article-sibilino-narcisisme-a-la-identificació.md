---
title: Identitat, cultura pop i el narcisisme de la identificació
author: Sibilino
date: 22/06/2025
tags: article
---

A vegades sembla que ja no mirem pel·lícules ni llegim llibres. Només ens mirem dins d’ells. Com qui entra a una biblioteca no per llegir els llibres, sinó per veure en quina coberta quedaria millor la seua foto de perfil. _On estic jo en tot açò? Quin personatge soc? Qui soc ací?_ Com si la ficció fora un mirall, com si les històries hagueren de saludar-nos de passada i dir-nos: ei, literalment eres tu.

Si òbric **Instagram** a qualsevol hora del dia, és molt probable que em trobe amb un missatge del meu amic **Neil** amb un _frame_ d'Star Wars —normalment **d’Obi-Wan Kenobi** en una escena a mig camí entre el patetisme i la comèdia— amb el text _“soc jo”_. A **X**, **Ana i Alberto** m’envien periòdicament posts amb fotos de qualsevol xic amb bigot, i jo els responc, inevitablement, amb un _“jo literal”_. No cal massa context: si formes part d’este racó d’internet saps perfectament de què parle. Tots, en algun moment, hem pronunciat —amb més o menys ironia— la frase: _soc jo literal_.

Este gest aparentment banal diu molt més del que sembla. No estem davant d’una simple broma, sinó d’un símptoma d’una cultura que ha fet de la identificació personal l’eix central del consum cultural. L’objectiu ja no és escoltar una cançó, veure una pel·lícula o llegir un llibre. L’objectiu és trobar-se. Reconéixer-se. I si no ens hi veiem reflectits, senzillament, ho rebutgem. L’art deixa de ser una finestra al coneixement per convertir-se en un mirall. I, a més, un mirall que només volem que ens afavorisca.

Fa un temps vaig veure un vídeo a **Instagram**. Una xica obria un llibre i, immediatament, es duia les mans al cap. El text que acompanyava la publicació deia: _Quan comence un llibre i està escrit en tercera persona_. La secció de comentaris estava plena d’adhesions. Milers de persones confessaven que no podien llegir un llibre si no estava escrit en primera persona. Alguns ho expressaven com una preferència; altres, com una condició indispensable per poder connectar amb la història.

Este fenomen no és un cas aïllat ni exclusiu de xarxes. És part d’un moviment més ampli on les obres culturals ja no són valorades pel que proposen, sinó per la capacitat que tenen de reflectir-nos. Ja no ens agraden les coses: **som les coses** que ens agraden.

M'agrada pensar que l’art no està per a això. No està per confirmar-nos la identitat, ni per donar-nos la raó, ni per acaronar-nos com si fórem criatures emocionals amb ansietat de validació. L’art no és una _app_ de benestar ni un espill d’augment on pujar-te'n l’ego amb llum càlida.

L’art —el de debò, el que tremola, el que rasca, el que fa mal— servix per a eixir d’un mateix. Per perdre el nord. Per deixar, durant tres hores i cinquanta-quatre minuts, de preguntar-nos si ens estimen, si ens entenen, si ens han llegit bé l’estat d’ànim. L’art no és una sessió de teràpia ni una assemblea afectiva. És una incursió en l’altre. En allò que no eres. En allò que no entens. En allò que et descol·loca. En allò que no se’t pareix gens.

Perquè la identificació no és l’objectiu de l’art, és només un efecte col·lateral. A vegades passa, i és preciós. Altres no, i també ho és. Hi ha pel·lícules que t’esclafen per dins sense que tingues res a veure amb els seus personatges. Hi ha llibres que et salven la vida sense parlar de la teua. Hi ha històries que et commouen perquè diuen alguna cosa que tu mai has viscut, però que, per algun misteri, et ressona. I això no és _“veure’s reflectit”_.

Gaudir de l'art al 100% —almenys el que jo considere art— implica una renúncia. Renunciar a ser el centre. A voler veure’s en tot. A consumir cultura com qui entra en un emprovador: _açò no em queda bé, açò no soc jo, açò no em representa, açò no és inclusiu per al meu tipus de sensibilitat_. L’art no t’ha de representar. No està en deute amb tu. No té per què abraçar-te. A voltes t’espenta. A voltes et gira la cara. A voltes ni tan sols et parla.

I com d'alliberador és això. Quin descans deixar de buscar-se. Quin descans deixar d’intentar entendre-ho tot des d’un mateix. Quin gest més radical és mirar una cosa i dir: açò no va amb mi, però m’interessa igual. Açò no soc jo, però m’emociona igual. Açò no és la meua història, però m’importa igual.

Perquè si només consumixes art que et reflectix, t’estàs perdent el món. T’estàs perdent l’estranyesa, que és la forma més honesta de conéixer alguna cosa. T’estàs perdent el desconcert, que és on comença el pensament.

Així que no, l’art no està per complir les nostres fantasies narcisistes. No és un **Tinder** emocional on fer _match_ amb personatges que validen la nostra identitat. No és un _selfie_ amb filtre cinematogràfic. No és un test de personalitat amb un resultat al final.

L’art està per desmuntar-nos. Per deixar-nos fora de lloc. Per recordar-nos que el món és més ample que nosaltres. I que a voltes, no som els protagonistes.