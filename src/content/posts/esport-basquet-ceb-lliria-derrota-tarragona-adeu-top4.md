---
title: Final d’una lliga que s’ha fet massa llarga
author: Sibilino
date: 20/04/2025
tags: esport
---

Amb la derrota per **88-83** a la pista del **CB Tarragona**, el **CEB Llíria** ha tancat la fase regular de la lliga amb una sensació agredolça. El conjunt edetà, que aspirava a tancar la lliga regular en **quarta posició** i amb la ventaja de camp per al play-off, ha vist com s'esfumava tota opció després de caure en un duel on no va saber imposar la seua teòrica superioritat. El **CB L’Horta Godella** també va complir davant el **CB Prat** **(69-62)**, consolidant així la seua quarta plaça i deixant el **Llíria** en una definitiva **cinquena posició**.

## Final sense premi per a un Llíria combatiu

El partit va estar marcat per la igualtat i els constants intercanvis de cistelles, especialment en un primer quart molt disputat que va finalitzar amb un ajustat **26-25**. El **CB Tarragona** va iniciar millor el segon període, tot i això el **CEB Llíria** va saber refer-se, retallant diferències fins a arribar al descans amb només dos punts de desavantatge **(48-46)**.

En el tercer quart, el conjunt edetà va portar la iniciativa pràcticament durant tot el període, mostrant-se sòlid en atac i competitiu en defensa. Això els va permetre capgirar el marcador i entrar a l’últim quart amb una mínima avantatge **(64-65)**.

Tot i això, l’últim tram del partit va començar amb un parcial desfavorable de **7-0** per als de **Llíria**, que es van veure novament per darrere **(71-65)**. La resposta no es va fer esperar, i els visitants van replicar amb un parcial idèntic de **0-7** que els tornava a posar per davant **(71-72)** quan restaven cinc minuts per al final. A partir d’aquí, el partit va tornar a entrar en un intercanvi de cistelles que va mantindre la tensió fins al **76-78**, a només **1:35** per al final.

Va ser en aquest moment quan el **CB Tarragona** va saber jugar millor les seues cartes. Una falta de **Marc Garcia** va suposar una acció de possible **3+1** per als locals, fent el **79-78** tot i fallar el tir lliure, els locals van agafar el rebot, provocant així una nova falta que els va permetre llançar dos tirs lliures més que aprofitarien per a obrir una escletxa de tres punts **(81-78)**. Un triple local quan faltaven **40 segons** va posar el **84-78** i, pràcticament, va sentenciar el duel. Finalment, l'encontre es tancaria amb un intercanvi de cistelles que deixaria el definitiu **88-83**.

**Plitzuweit**, amb **29 punts** **(5/9 en triples i 10/16 en tirs de camp)**, va ser una autèntica amenaça per a la defensa del **Llíria**. Per part visitant, **Alejandro Rivas** va destacar amb **16 punts (4/7 en triples, 6/9 en tirs de camp)**, mentre que **Hannibal Salomon**, referència habitual des de la llarga distància amb un **40%** d’encert en la temporada, no va tindre el seu dia **(1/5 en triples)**.

El **Llíria**, tot i mostrar capacitat de reacció i arribar a dominar per moments, va tornar a caure en els minuts decisius i va veure com se li escapava una victòria important davant un **CB Tarragona** ja descendit però que va jugar amb llibertat i sense pressió, aprofitant els errors dels edetans en els instants clau.

## D’una primera volta il·lusionant a una segona volta frustrant

La derrota a **Tarragona** suposa la **quarta consecutiva** i arrodoneix un últim tram de lliga molt dur per al **CEB Llíria**. Si la primera volta havia estat espectacular, amb un balanç **d’11-2 (84,6%)** que consolidava l’equip en **segona posició** des de la **jornada 2**, la segona volta ha estat tot el contrari: **4 victòries i 9 derrotes (30,7%)** que han fet caure l’equip fins al **cinqué lloc**, la seua posició més baixa des del primer partit de lliga.

Les baixes de jugadors com **Nacho Maté** i **Godwin Osarenren** van obligar la direcció esportiva a reforçar l’equip amb noms de pes com **Edu Martínez**, **Aziz Fadika i **Diego Rivas**. Tot i les seues grans aportacions individuals, el rendiment col·lectiu ha anat a menys, i el somni d’un final de temporada lluitant per tot s’ha anat esvaint amb cada jornada.

## Play-off: una nova oportunitat per redimir-se

Amb tot, l’equip ha complit amb el seu gran objectiu: consolidar-se a la categoria després de l’ascens. En aquest sentit, la temporada és positiva, però el mal gust de boca que deixa aquesta caiguda progressiva no es pot ignorar. Ara, amb el cinqué lloc assegurat, el **Nadunet Refitel Bàsquet Llíria** afrontarà un **play-off** on no tindrà el factor pista a favor, però on encara té una oportunitat per reivindicar-se i demostrar que aquell equip sòlid i competitiu de la primera volta no era cap miratge.

Toca fer net, recuperar sensacions i tornar a creure. Perquè si una cosa ha deixat clara aquesta temporada, és que el potencial hi és. Només cal tornar-lo a trobar.