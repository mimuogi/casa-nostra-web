---
title: S'inaugura l'exposició permanent “Més que un joc: igualtat a l’esport!” al Pavelló Pla de l’Arc
author: Carlos Castillo
date: 05/02/2026
tags: esports
---

## Convida a reflexionar sobre els estereotips de gènere, les masculinitats igualitàries i els valors positius en l'àmbit Esportiu


L'Ajuntament ha inaugurat l'exposició “Més que un joc: igualtat a l’esport!”, una mostra permanent situada al Pavelló Pla de l’Arc que convida a reflexionar sobre els estereotips de gènere, les masculinitats igualitàries i els valors positius en l'àmbit esportiu.

La regidora d'Igualtat, Reme Tordera, ha destacat que esta iniciativa “forma part del compromís municipal per a promoure models de convivència basats en el respecte, la corresponsabilitat i la igualtat, també dins dels espais esportius". Durant la inauguració, l'edil ha subratllat que esta exposició “pretén visibilitzar referents positius i oferir un espai estable de sensibilització per a tota la ciutadania”.

Les tècniques d'Igualtat han explicat els continguts de la mostra, integrada per 27 làmines temàtiques que presenten dades, testimonis i exemples inspiradors sobre com els rols de gènere afecten la pràctica esportiva. Entre les temàtiques abordades s'inclouen els estereotips que limiten xics i xiques, la participació femenina en les Olimpíades, els espais feminitzats o masculinitzats de l'esport, el món del gaming i la importància de construir masculinitats més sanes, lliures i respectuoses.

**Jocs educatius per a treballar la igualtat d'una manera lúdica**
La mostra incorpora, a més, quatre jocs pedagògics orientats als centres educatius, per a reconéixer la diversitat d'esportistes, per a identificar referents que trenquen estereotips, preguntes ràpides sobre gènere i esport, i per a relacionar frases inspiradores amb els seus protagonistes. Estos materials han sigut dissenyats perquè l'alumnat puga aprendre d'una manera dinàmica i participativa, reforçant els valors de la mostra.

**Un espai permanent per a la igualtat**
L'edil d'Esports, Joanma Miguel, ha valorat positivament la iniciativa, destacant que convertir el pavelló en un espai de sensibilització permanent “és una oportunitat perquè totes les persones que practiquen esport al municipi tinguen accés a reflexions i referents que promouen una pràctica més lliure, respectuosa i inclusiva”.

L'exposició estarà instal·lada de manera permanent al Pavelló Pla de l’Arc i estarà disponible per a centres educatius, clubs i qualsevol persona interessada.

![ Imatge ](/assets/continguts/recursos/20260205-expopladelarc.jpg " Imatge ")