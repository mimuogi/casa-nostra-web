---
title: Es presenta la publicació “Dones i ciència: són una inspiració”
author: Carlos Castillo
date: 13/02/2025
tags: cultura
---

## Aquesta vol fer valdre el treball de dones de la localitat que destaquen en l'àmbit científic i acadèmic

Amb motiu de la commemoració del **Dia Internacional de la Dona i la Xiqueta en la Ciència**, la **Regidoria d'Igualtat** de Llíria va presentar el passat dia 11 la publicació “Dones i ciència: són una inspiració”, amb la qual pretén donar a conéixer i valorar el treball de diferents dones de la localitat que destaquen en l'àmbit científic i acadèmic.

El quadern, que arreplega els seus assoliments i les dificultats que s'han pogut trobar en la seua carrera, mostra les trajectòries de l'economista **Andrea Cubells**, la bioquímica **Ana Moreno**, la professora universitària **Luisa Alamá**, la catedràtica de Matemàtiques Aplicades **Carmen Coll**, la directora de Càtedra de Governança **Eloína Coll**, l'enginyera **Núria Guardiola**, la biòloga **Gloria Sánchez** i la metgessa **Isabel Asensi**.

La regidora d'Igualtat, **Reme Tordera**, ha assenyalat que “són històries particulars de dones de Llíria que han treballat molt intensament per a aconseguir els seus somnis i són un exemple de superació i inspiració, i que esperem que anime a fomentar la vocació científica i acadèmica en moltes xiquetes”.

A més, ha anunciat que aquesta publicació “és la primera d'una sèrie que s'editarà cada any per a difondre la labor de més dones de la comunitat científica del nostre municipi”.

El quadern, que es distribuirà en centres educatius de la població i edificis municipals, també presenta a unes altres referents d'Espanya i del món, a més de curiositats científiques relacionades amb la dona.

Amb aquest acte, l'Ajuntament de Llíria s'ha sumat al Dia Internacional de la Dona i la Xiqueta en la Ciència 2025, en el desé aniversari de la seua celebració, i que porta per lema enguany “Construir un futur per a les dones en l'àmbit científic”. 

![Imatge de la presentació](/assets/continguts/recursos/20250213-presentación-publicación-dones-ciència.jpg "Imatge de la presentació")

