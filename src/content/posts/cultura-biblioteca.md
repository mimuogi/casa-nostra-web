---
title: Prop de 200 escolars prenen el seu primer contacte amb la biblioteca
author: Carlos Castillo
date: 10/05/2025
tags: cultura
---

## Participaran durant este mes en la campanya “Primeres històries per a la biblioteca”


Prop de **200 escolars** participaran enguany en la campanya **“Primeres històries per a la biblioteca”** que organitza, des de fa més de 20 anys, la **Xarxa Municipal de Biblioteques Públiques de Llíria**. L'activitat, que es desenvoluparà durant tot el mes de maig, està dirigida a l'alumnat de **3r d'Educació Infantil**. Pel centre municipal passaran estudiants del CEIP Sant Vicent, CEIP Sant Miquel, CIEM Unió Musical, col·legi Santa Ana i el Francisco Llopis.

“Primeres històries” ofereix a estos xiquets i xiquetes dels centres educatius de la població el seu primer contacte amb la biblioteca, en una etapa escolar en la qual s'inicien en la lectura o prompte tindran la maduresa per a aconseguir-la.

L'activitat consisteix en la **visita de l'alumnat de 5 anys a l'Agència de Lectura**, on se'ls proporciona **informació adaptada a la seua edat sobre el concepte de biblioteca, quins servicis ofereix i sobretot es presenta la lectura com un hàbit divertit i com una ferramenta per al coneixement**.

A més, enguany s'ha realitzat amb un franel·lògraf de **"La cama màgica” de John Burningham**, que permet realitzar una sessió de contacontes dinàmica i participativa.


![ Primeres històries per a la biblioteca ](/assets/continguts/recursos/20250510-biblioteca.jpg "Primeres històries per a la biblioteca")

