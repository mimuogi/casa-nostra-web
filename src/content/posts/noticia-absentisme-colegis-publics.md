---
title: L'Ajuntament de Llíria reprén les sessions de formació i sensibilització a famílies en els col·legis públics
author: Carlos Castillo
date: 25/01/2025
tags: noticia
---

## Es reafirma el seu compromís en garantir el futur educatiu dels més joves

La **Regidoria d’Educació de l’Ajuntament de Llíria** ha représ enguany, en col·laboració amb el tècnic d’Absentisme i les professionals del Gabinet Psicopedagògic Municipal, les sessions de **formació i sensibilització** dirigides a les famílies dels col·legis públics del municipi. Aquesta iniciativa té com a objectiu principal **promoure la importància de l’escolarització primerenca i els beneficis d’una assistència regular per al desenvolupament acadèmic i personal dels infants**.

Durant aquestes trobades, que han aconseguit una gran implicació per part de les famílies, es posen en relleu aspectes fonamentals com el paper de l’educació en els primers anys de vida per al desenvolupament cognitiu, emocional i social dels xiquets i xiquetes. A més, **s’ofereixen eines i orientacions per a superar obstacles habituals, com l’absentisme escolar o la manca de motivació**.

De manera complementària, també s’estan desenvolupant accions de sensibilització amb **l’alumnat de sisé de Primària**, amb la finalitat de facilitar la seua **transició cap a l’educació secundària**. Aquestes activitats se centren a reforçar la confiança dels alumnes en el seu pas a una nova etapa educativa i assegurar la seua continuïtat en el sistema educatiu.

![Xarrades de informació i sensibilització](/assets/continguts/recursos/20250125-absentisme.jpg "El tecnic realitzant una d'aquestes xarrades")