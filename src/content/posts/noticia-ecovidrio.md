---
title: Ecovidrio i l'Ajuntament fomenten el reciclatge d'envasos de vidre durant les Falles 2025
author: Carlos Castillo
date: 16/03/2025
tags: noticia
---

## “La Plantà del Vidre” és una iniciativa per a conscienciar sobre la gestió responsable dels residus d'envasos de vidre en la qual competeixen tretze municipis fallers per ser el més sostenible

Ecovidrio, l'únic SCRAP especialitzat que gestiona sobre el terreny la recollida selectiva i dona resposta a la sostenibilitat dels envasos de vidre des de l'origen a Espanya, i l'Ajuntament de la nostra ciutat, han posat en marxa de nou la campanya “La Plantà del Vidre”, amb l'objectiu de fomentar el reciclatge d'envasos de vidre durant les Falles 2025.

La iniciativa pretén conscienciar a la ciutadania de Llíria, i especialment a les comissions falleres, sobre la importància de separar correctament els residus d'envasos de vidre durant el transcurs de les festes. Per això, Ecovidrio ha serigrafiat amb la imatge de la campanya els contenidors de vidre pròxims als casals.
    
**Llíria, dos vegades guanyadora**
L'alcalde **Joanma Miguel**, les falleres majors de la ciutat, Arantxa Redondo i Marta Boscá, han recolzat hui esta iniciativa que aposta per millorar la sostenibilitat de les festes. Així, Llíria intentarà ser la localitat més sostenible després d'haver-se proclamat ja guanyadora en les edicions de 2022 i 2024.

Al costat de la capital del Camp de Túria, participen** 12 municipis fallers que competiran per ser el més reciclador**: La Pobla de Vallbona, Llíria, Benaguasil, Cullera, Gandia, Catarroja, Torrent, Paterna, L'Eliana, Algemesí, Godella, Borriana i la Vall d'Uixó.

El guanyador serà el que més punts aconseguisca per incrementar la recollida de vidre respecte al mateix període de l'any anterior, i per la difusió que faça de la iniciativa. El premi consisteix en una plantació d'arbres a la localitat en la qual cada casal faller podrà apadrinar un exemplar.

Igualment, tots els municipis que superen el repte de reciclatge proposat aconseguiran el guardó verd d’Ecovidrio. També hi haurà un premi per a totes les comissions que reciclen, en el seu propi contenidor, 400 kg o més de residus d'envasos de vidre. En este últim cas, el premi serà un miniglú amb la imatge de campanya.

A més, educadors ambientals visitaran els **dies 16 i 17 de març** els casals per a informar sobre la importància del reciclatge dels envasos de vidre i els beneficis que reporta al medi ambient i a la societat.

“La Plantà del Vidre” compta amb el suport de la Generalitat Valenciana, que juntament amb Ecovidrio aposten per col·laborar amb el món faller per a millorar la sostenibilitat de les festes i que siguen més respectuoses amb el medi ambient a través d'una correcta gestió dels residus d'envasos de vidre, que es reciclen al 100%, la qual cosa suposa un element clau en la lluita contra el canvi climàtic i s'evita el creixement d'abocadors.

![L'alcalde amb la fallera major i la fallera major infantil](/assets/continguts/recursos/20250316-Campaña-Plantà-Vidre.jpg "L'alcalde amb la fallera major i la fallera major infantil")

