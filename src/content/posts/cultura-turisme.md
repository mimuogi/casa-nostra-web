---
title: L’Aula de Ciutadania ha acollit la xarrada "Turismefòbia" sobre els perills del turisme descontrolat 
author: Carlos Castillo
date: 11/02/2026
tags: cultura
---

##  La conferència de Joan Vicent Candel Alemany va alertar sobre la destrucció del paisatge, la gentrificació i la fragilitat econòmica d’un sector poc regulat.


![ Aula de ciutadania ](/assets/continguts/recursos/20260211-turisme.jpg "Aula de ciutadania")

L’Aula de Ciutadania de l’Escola d’Adults de Llíria va acollir ahir una conferència sota el títol Turismefòbia, impartida per Joan Vicent Candel Alemany, en què es va analitzar de manera crítica el model turístic actual i les seues conseqüències socials, econòmiques i culturals.

La xarrada va tractar una gran quantitat de temes, com la destrucció del paisatge provocada per grans constructores amb la connivència de molts ajuntaments, que prioritzen interessos especulatius per damunt del benestar col·lectiu. També com segons el ponent, el turisme contemporani ha transformat moltes persones visitants en viatgers sense criteri, guiats per modes i tendències globals, sense una relació ni connexió real amb el territori que visiten.

Un dels punts centrals de la conferència va ser la idea que la massificació turística no és un signe de fortalesa econòmica, sinó tot el contrari: una mostra de debilitat estructural. Apostar en exclusiva per un sector com el turisme, que genera menys rendiment del que sovint es proclama, comporta greus riscos. Un sector on bona part dels beneficis acaben en mans de companyies alienes al país i fins i tot fora del territori, mentre que alhora és extremadament vulnerable a les preferències canviants dels turistes i a les circumstàncies globals, cosa que pot provocar que, de la nit al dia, desapareguen estructures empresarials senceres, arrossegant amb ells comunitats i famílies que havien lligat la seua existència a aquesta activitat.

Candel també va alertar sobre el fals turisme cultural, aquell que malinterpreta o fins i tot deforma la cultura per fer-la més rendible. Aquest procés crea una realitat artificial, una imatge prefabricada dels pobles i ciutats, amb el risc que la població acabe convertint-se en un decorat de cartó pedra i acabe perdent tota la seua ànima. Com a exemple extrem, va citar el cas de Portofino, on poden arribar a coincidir fins a tres creuers amb unes 2.000 persones cadascun en un poble de només 150 habitants, provocant la destrucció total de la vida quotidiana.

La conferència també va abordar el que és realment la turismefòbia, entesa no com un rebuig irracional als visitants, sinó com una reacció a la massificació que impedeix gaudir tant del viatge com de la vida als residents. El descontrol del sector turístic i de la construcció, junt amb l’actuació de determinats actors polítics, contribueix a la degradació i abandonament de barris sencers per afavorir després la seua especulació i gentrificació. Així, s'expulsa la gent de tota la vida i els barris acaben en mans d’especuladors, sovint amb la complicitat —per inexperiència o per interessos— de responsables polítics.

Entre altres efectes, va destacar també el col·lapse del transport, ja que els turistes “habiten” no sols la capital o els entorns pròpiament turístics sinó tots els espais al voltant, saturant també les infraestructures en el seu desplaçament, cosa provocada pel mateix col·lapse del mercat immobiliari també propiciat pel turisme, creant alhora un augment del preu de l'habitatge a causa de la pressió de la demanda i la reducció de l’oferta per la seua destinació a aquest ús.

La conclusió ha sigut clara: o es regula el sector, o guanyarà la turismefòbia, el que provocarà la desaparició total de tots els avantatges que proporciona el sector turístic entés com a element positiu per a la societat.

Per finalitzar, Candel va contestar a dues preguntes dels assistents: Què es pot fer com a turistes? Diversificar. Anar a llocs on hi ha poca gent. Llocs que oferisquen pràcticament el mateix que els llocs totalment col·lapsats, però que siguen desconeguts, ajudant així a un repartiment més equitatiu del turisme. Què es pot fer com a ciutadans? L'habitant de la ciutat ha de plantar-se i demanar als seus polítics que, per molt que es neguen els empresaris i els que s'estan aprofitant d'aquesta situació que tant de malestar provoca, cal implantar regulacions que eviten aquesta situació i que legislen perquè Europa no es convertisca en un parc temàtic. 

