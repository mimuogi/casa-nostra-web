---
title: S'avança en la gestió del polígon industrial de Montecollado
author: Carlos Castillo
date: 14/09/2025
tags: noticia
---

## L'Ajuntament desbloqueja un desenvolupament que feia dècades que estava en tramitació i es dona inici a les obres obres d'urbanització


Després de la tramitació del projecte modificat del sector **UE 49.2 Montecollado Industrial**, per part de l'Ajuntament i de la seua aprovació definitiva, **l'Agrupació d'Interés Urbanística** (**AIU**) ha començat la gestió per a fer realitat este sector del polígon industrial.

El regidor de Política Territorial, **Paco García**, ha explicat que, d'esta manera, l'Ajuntament i els propietaris del sector “fan l'últim pas per a fer realitat unes obres que es van iniciar amb la presentació del programa urbanístic el juliol de 2008. Ara, disset anys després, s'han desbloquejat tots els impediments que hi havia, sobretot en la part elèctrica, per a poder començar l'execució de les obres”.

Amb esta última tramitació, el personal tècnic municipal ha adequat i adaptat tots els requisits necessaris per a dur a terme les obres d'urbanització, tant en l'apartat dels projectes elèctrics com en matèria de sanejament, aigua potable, senyalització i vials públics.

Tant la Regidoria de Política Territorial del Consistori de Llíria, com els propietaris integrats en l'agrupació d'interés urbanístic, han estat treballant estos últims dos anys per a poder agilitzar els tràmits i concloure amb les demandes plantejades, coincidint els dos en la necessitat de finalitzar una gestió urbanística iniciada fa quasi ja dues dècades.

**García** ha volgut destacar “la bona sintonia entre les parts i els tècnics supervisors municipals i redactors, la qual cosa ha portat a presentar un modificat de projecte que arreplega les necessitats bàsiques de l'actuació”.

Igualment, l'acord municipal, que ha servit de base per a concloure esta unitat d'execució, manté i no modifica la relaxació de càrregues aprovada en el 2009, així com el compte de liquidació provisional modificat del projecte de reparcel·lació de la UE 49.2-Montecollado Industrial.

Estos dies han començat les obres i la previsió és que les mateixes estiguen finalitzades en 2026. El sector compta amb una extensió de **56.267 m²** i el pressupost de contracta per als treballs d'urbanització ascendeix a **2.242.444,52 euros**.

![ Mapa del poligon ](/assets/continguts/recursos/20250914-MontecolladoIndustrial.jpg "Mapa del poligon")