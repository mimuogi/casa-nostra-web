---
title: Els Reis Mags arriben a Llíria
author: Carlos Castillo
date: 05/01/2025
tags: noticia
---

## Melcior, Gaspar i Baltasar han participat aquesta vesprada en la tradicional cavalcada acompanyats per diversos col·lectius de la localitat

Els **Reis Mags** han tornat a visitar, un any més, la nostra ciutat. En aquesta vesprada tan especial per als més menuts, Ses Majestats d’Orient han participat en la tradicional cavalcada que ha recorregut els principals carrers de la localitat.

Durant l’itinerari, els xiquets i xiquetes han pogut saludar **Melcior, Gaspar i Baltasar**, que han estat acompanyats per diversos col·lectius del municipi. Més de **300 persones**, entre figurants i músics, han oferit un espectacle ple de colors, en què també s’han repartit més de **600 quilos de caramels** i **10.000 monedes de xocolata**.

La llarga comitiva reial ha finalitzat a la Plaça Major, on s’ha realitzat la representació de l’adoració al xiquet Jesús. Allí, els Reis Mags han estat rebuts per la Corporació municipal. L’alcalde **Joanma Miguel** els ha fet entrega de la **clau de la ciutat**, com a mostra d’agraïment i hospitalitat per la seua visita a la ciutat edetana, en la vesprada més màgica de l’any.

Després d’aquests moments plens d’il·lusió per als més menuts, **Melcior, Gaspar i Baltasar** s’han traslladat a cadascuna de les **tres parròquies del municipi** per compartir una estona amb els xiquets i xiquetes de Llíria i entregar-los un regal, abans de la important missió que els espera aquesta nit.

Aquesta espectacular cavalcada, organitzada per la **Regidoria de Festes**, ha estat possible, una vegada més, gràcies a la col·laboració de l’Arxiconfraria de la Cort de Maria, la Confraria de la Mare de Déu del Remei i de la Santíssima Trinitat, la Parròquia de Maria Mare, les bandes juvenils de la Primitiva i de la Unió Musical, la Penya Arre, el grup de dansa Al-Hilal, el Grup de Danses “El Tossal”, el club de patinatge Edeta, el grup de tabal i dolçaina Colla Pastrana i la Junta Local Fallera juntament amb les comissions de Plaça Pedralba, Avinguda dels Furs, Alpelic, Pla de l’Arc i Colón-Sant Vicent de Paül.

![Imatge de la Cavalcada dels Reis Mags 2025](/assets/continguts/recursos/20250107-cabagata-reyes-magos.jpg "Imatge de la Cavalcada dels Reis Mags 2025")



